༄༅། །སྡོམ་གསུམ་རྩ་འགྲེལ་གྱི་སྐོར་བཞུགས་སོ།
མཛད་པ་པོ། མཁན་ཆེན་ཡོན་ཏན་རྒྱ་མཚོ།
༄༅། །སྡོམ་གསུམ་མཆན་འགྲེལ་གྱི་མཛད་པ་པོ་མཁན་ཆེན་༧ཡོན་ཏན་རྒྱ་མཚོ་ནི།
རྒྱལ་སྲས་གཞན་ཕན་པའི་འཁྲུངས་ཡུལ་དང་གཅིག་པ་བྱང་རྒྱུད་དགེ་མང་དུ་འཁྲུངས། ཆུང་དུས་ནས་བསྟན་པའི་སྒོར་ཞུགས། ཞེ་རྫོགས་རྫ་རྒྱུད་སོགས་ཀྱི་བཤེས་གཉེན་མང་པོའི་ཞབས་ལ་གཏུགས་ཏེ། འདུལ་མངོན་དབུ་ཚད་ཕར་ཕྱིན་སོགས་མདོ་སྡགས་ཀྱི་གཞུང་ལུགས་རབ་འབྱམས་ལ་མཁས་པའི་རྩེ་མོར་སོན། སྐུ་རབ་ཏུ་བྱུང་ཞིང་འདུལ་བ་ལ་རབ་ཏུ་བཙུན་པས་སྡོམ་པ་གསུམ་གྱི་གནང་བཀག་གི་གནས་ཕྲ་མོ་ཙམ་ལས་ཀྱང་མི་འདའ་བ་འཕགས་པའི་གནས་བརྟན་གྱི་རྣམ་ཐར་བདག་གིར་མཛད།
ཁྱད་པར་རིགས་བདག་ཨ་བུ་དཔལ་སྤྲུལ་རིན་པོ་ཆེ་དང་ཨོ་རྒྱན་བསྟན་ནོར་གཉིས་ཀྱི་ཞབས་པད་མཉེས་པ་གསུམ་གྱིས་ཡུན་རིང་བསྟེན་ཏེ། རྒྱུད་ལུང་མན་ངག་གི་གདམས་པའི་གནད་རྣམས་བུམ་པ་གང་བྱོས་སུ་རྫོགས་པར་མཛད་པས། མདོ་སྡགས་སྤྱི་དང་ལྷག་པར་འོད་གསལ་གསང་བ་སྙིང་ཐིག་གི་རྒྱུད་དོན་ལ་མཁས་ཤིང་མཁྱེན་རབ་ཀྱི་ཀློང་བརྡོལ། ཨ་བུའི་གསུང་རྒྱུན་ཅན་ཡོན་ཏན་མཛོད་ཀྱི་འགྲེལ་པ་ཉི་ཟླ་རྣམ་གཉིས་དང་སྡོམ་གསུམ་འགྲེལ་བ་སོགས་མཛད་པས་ཕྱི་རབས་རྣམས་ལ་ཕན་པའི་མིག་གཅིག་པུར་གྱུར། གདན་སའི་གཙོ་བོ་དགེ་མང་དགོན་དུ་མཛད་ནས། 
དགེ་འདུན་བརྒྱ་ཕྲག་མང་པོར་འདུལ་བ་གཞི་གསུམ་གྱི་ཕྱག་བཞེས། གཞུང་ལུགས་སྤྱི་དང་ཡོན་ཏན་མཛོད་སོགས་མདོ་རྒྱུད་ཟབ་མོ་བསྟར་ཆགས་སུ་བསྩལ་བས་བསྟན་པའི་གསལ་བྱེད་ཆེན་པོར་གྱུར། དཔལ་སྤྲུལ་གསུང་རྒྱུན་ཅན་གསང་སྙིང་གི་རྒྱུད་བཤད་དང་། ཕྱོགས་བཅུའི་མུན་སེལ་བློ་རྒྱུགས་ཀྱི་སྲོལ་བཙུགས་པས་བར་ཆད་མང་དུ་བྱུང་བར། མི་ཕམ་རིན་པོ་ཆེས། དང་པོ་ཞག་བཅུའི་ནང་བཤད་ཁྲིད་ཆ་ཚང་ཞིག་གྲུབ་པར་མཛོད། དེ་རྗེས་སྐྱོར་སྦྱངས་ཀྱི་ཚུལ་དུ་ཞིབ་རྒྱས་ཀྱིས་གསུངས་པ་བཞིན་མཛད་པས་གེགས་བར་ལས་གྲོལ། གསང་ཆེན་སྙིང་པོའི་རྒྱུད་བཤད་ཉི་འོད་འབུམ་དུ་བརྡལ་བ་དུས་ཀྱི་མཐར་ཡང་ཆེ་ཆེར་གསལ་བར་བཞུགས་པ་ནི་ཡབ་སྲས་འདི་དག་གི་བཀའ་དྲིན་ལས་བྱུང་བར་མངོན་སུམ་དུ་གསལ་བ་འདི་ལྟར་ལགས། གཞན་ཡང་ཡུལ་གྱི་མི་སྐྱ་ཕོ་མོ་ཡན་ལ་སྡོན་འགྲོ་དང་། མ་ཎི། ཞིང་སྒྲུབ་སོགས་ཀྱི་དགེ་བསྐུལ་གནས་བས། བྱང་རྫ་རྒྱུད་སྟོད་སྨད་འགོ་ལོག་སོགས་དམུ་རྒོད་ཀྱི་གདུལ་བྱ་ཐམས་ཅད་དམ་པའི་ཆོས་ལ་བཙུད། གདུག་པ་ཅན་གྱི་མི་དང་མི་མིན་སོགས་ཞལ་མཇལ་བ་ཙམ་གྱིས་གདུལ་རྩུབ་ཀྱི་ཀུན་སློང་ཞི་བ་དང་། བྱིན་སྲུང་དང་ཐ་ན་སྐུའི་ཉེར་སྤྱད་ཀྱི་ཆ་ཤས་ཕྲ་མོ་ཙམ་རེས་ཀྱང་རྐྱེན་གེགས་བར་ཆད་ཞི་བ་སོགས་འབྲེལ་ཚད་དོན་ལྡན་གྱི་བདག་ཉིད་ལ་དབང་འབྱོར་བའི་སེམས་དཔའ་ཆེན་པོར་གནས། ཆོས་གོས་རྣམ་གསུམ་དང་འཕྲད་འཚོའི་ཡོ་བྱད་ཙམ་ལས་ཟང་ཟིང་ལ་བདག་གཉེར་མི་མཛད་པ་བཀའ་གདམས་པའི་གཏད་སོ་བཞི་པོ་མཐར་འཁྱོལ་བའི་བྱ་བྲལ་གྱི་རྒྱལ་པོར་བཞུགས། ཐུགས་སྲས་ཞལ་སློབ་ཀྱང་རྒ་སངས་རྒྱས་མཉམ་པ་གོང་མ་དང་ཀླུ་ཤུལ་སྤྲུལ་སྐུ། ལྕང་མ་མཁན་རིན་པོ་ཆེ་ཐུབ་བསྟན་ཆོས་འཕེལ། རྨེ་བའི་མཁན་ཆེན་ཚེ་དབང་རིག་འཛིན། འགོ་ལོག་མཁན་རིག་འཛིན་བཟང་པོ་སོགས་བསྟན་རྒྱུན་འཛིན་པའི་སྐྱེས་ཆེན་དུ་མ་བྱོན་པ་དང་བསླབ་པ་གསུམ་གྱིས་ཐུགས་རྒྱུད་གཏམས་ཤིང་མཁས་གྲུབ་ཀྱི་རྩེར་སོན། བྱང་རྒྱུད་ཐམས་ཅད་དུ་ཆོས་སློབ་ཀྱི་བརྒྱུད་པས་ཁྱབ་པ་སོགས་འགྲོ་དོན་མཁའ་མཉམ་དུ་གྱུར་པའོ། །
༄༅། །རང་བཞིན་རྫོགས་པ་ཆེན་པོའི་ལམ་གྱི་ཆ་ལག་སྡོམ་པ་གསུམ་རྣམ་པར་ངེས་པ་ཞེས་བྱ་བའི་བསྟན་བཅོས་བཞུགས་སོ། །
མངའ་རིས་པཎ་ཆེན་༧པདྨ་དབང་གི་རྒྱལ་པོས་མཛད།
༈ ན་མོ་གུ་ར་ཝེ།
དཔལ་ལྡན་ཚོགས་གཉིས་ཆུ་གཏེར་བསྲུབས་པ་ལས། །
མཁྱེན་བརྩེའི་འོད་དཀར་ངེས་གསང་གྲུ་ཆར་འབེབས། །
གངས་ཅན་མཁས་གྲུབ་ཡོངས་ཀྱི་གཙུག་རྒྱན་མཆོག །
མཚོ་སྐྱེས་རྡོ་རྗེ་འགྲོ་བའི་བླ་མར་འདུད། །
འགྲོ་བློའི་དྲི་མ་འཁྲུད་མཁས་དྲང་སོང་གིས། །བློ་གྲོས་བཻཌཱུར་བུམ་བཟང་རབ་ཐོགས་ནས། །ལེགས་བཤད་སྡོམ་གསུམ་བདུད་རྩིའི་ཆུ་སྦྱིན་གྱི། །དོན་གཉེར་སྐྱེ་བོའི་ཚོགས་རྣམས་འདིར་འདུས་ཤིག །རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། །ཡོངས་སུ་དག་སྐུ་རྡོ་རྗེ་འཆང་ཆེན་པོ། །འབྲས་བུའི་མཐར་ཐུག་སངས་རྒྱས་ཉག་གཅིག་དེ། །ཟབ་རྒྱས་ཆོས་ཀྱི་སྒོ་འཕར་བགྲང་ཡས་ཀྱང་། །གསང་ཆེན་སྨིན་གྲོལ་ལམ་མཆོག་མ་བསྟེན་པར། །ཐོབ་པ་མིན་ཞེས་རྫོགས་སངས་རྒྱས་དེས་གསུངས། །
ཇི་སྲིད་སེམས་ཀྱི་འཇུག་པ་མ་ཟད་བར། །བསམ་ཡས་ཐེག་པའི་གྲངས་མཐར་ཐུག་པ་མེད། །བགྲོད་ཅིག་ལམ་ལ་བཀྲི་བའི་ངལ་སྟེགས་ཏེ། །རང་རང་རྗེས་མཐུན་འབྲས་བུ་བླ་དང་བཅས། །ཐོབ་ཀྱང་ཐེག་པ་སོ་སོའི་ངེས་འབྱུང་ལས། །ཐེག་གཅིག་ལམ་ལ་མ་ཞུགས་འབྲས་ཐོབ་ཅི། །འདིར་ནི་རྫོགས་པ་ཆེན་པོའི་རིང་ལུགས་ལྟར། །ཉན་ཐོས་རང་རྒྱལ་བྱང་ཆུབ་སེམས་དཔའ་ལ། །མཚན་ཉིད་རྒྱུ་ཡི་ཐེག་པ་གསུམ་ཞེས་གསུངས། །ཀྲི་ཡ་ཨུ་པ་ཡོ་ག་ཕྱི་རྒྱུད་གསུམ། །བླ་མེད་ཕ་རྒྱུད་མ་ཧཱ་ཡོ་ག་དང་། །
མ་རྒྱུད་ཨ་ནུ་ཡོ་གར་གྲགས་པ་དང་། །གཉིས་མེད་རྒྱུད་སྡེ་ཨ་ཏི་ཡོ་ག་ལ། །ནང་རྒྱུད་གསུམ་ཞེས་ཐེག་པ་རིམ་དགུར་བསྡུ། །ཉན་རང་བྱང་སེམས་རིགས་ཅན་སོ་སོ་ལ། །རྡོ་རྗེ་འཛིན་པའི་ལམ་ཞུགས་ཡོད་དོ་ཞེས། །འབུམ་ལྔའི་རྒྱུད་ཀྱི་ལུང་ལས་གསལ་བར་གྲུབ། །བསམ་པའི་དབྱེ་བས་སྔགས་ལ་འཇུག་པའི་ཚུལ། །ཆོས་སྒོ་མང་ཡང་དེ་དག་སྤྲོ་བྱ་མིན། །འདིར་ནི་དབང་པོ་རབ་འབྲིང་ཐ་གསུམ་ལས། །རབ་མཆོག་སྦྱངས་པ་མཐར་སོན་སྐལ་ལྡན་ཏེ། །དབང་བསྐུར་ཐོབ་པས་སྡོམ་གསུམ་གཅིག་ཅར་སྐྱེས། །རྟོགས་གྲོལ་དུས་མཉམ་ཨིནྡྲ་བྷཱུ་ཏི་བཞིན། །འབྲིང་ནི་སྡོམ་གསུམ་སོ་སོའི་ཆོ་ག་ལ། །བརྟེན་ནས་རིམ་ཐོབ་ནཱ་གརྫུ་ན་ལྟར། །ཐ་མ་སྐལ་དམན་ཤིན་ཏུ་གདུལ་དཀའ་དེ། །གསོ་སྦྱོང་བསླབ་པའི་གནས་བཅུ་གྲུབ་མཐའ་བཞི། །བྱ་སྤྱོད་རྣལ་འབྱོར་རྒྱུད་ཀུན་རིམ་ཤེས་ནས། །བླ་མེད་འཇུག་པ་བརྟག་པ་གཉིས་པར་གསུངས། །འདིར་ནི་དབང་པོ་འབྲིང་གི་ཚུལ་འཆད་དེ། །དགེ་སློང་དགེ་ཚུལ་དགེ་བསྙེན་སྡོམ་ལྡན་དེ། །རྡོ་རྗེ་འཛིན་པའི་རབ་འབྲིང་ཐ་ཡིན་ཞེས། །ཕུར་པའི་རྒྱུད་དང་དུས་འཁོར་ལས་གསུངས་ཤིང་། །འོན་ཀྱང་ཡེ་ཤེས་ལྡན་པ་གཙོ་བོར་བཟུང་། །
སྔ་འགྱུར་རྒྱུད་སྡེའི་རྩ་བ་ཀུན་འདུས་ལས། །རང་དང་གཞན་དོན་ཕན་པ་ཆེ་བཤད་པ། སོ་ཐར་སེམས་བསྐྱེད་དབང་བསྐུར་ཉིད་ཡིན་ཏེ། །སོ་སོར་འཛིན་ན་ཉན་ཐོས་བྱང་སེམས་དང་། །རིག་པ་འཛིན་པ་ཞེས་སུ་མཁས་ལ་གྲགས། །དེ་ལྟར་ཐུན་མོང་སྡོམ་པ་འོག་མ་གཉིས། །འདིར་ནི་བླ་མེད་དབང་གི་ཡན་ལག་ཏུ། །རྒྱུད་སྡེ་རྒྱ་མཚོར་བཤད་ལྟར་འདིར་འཆད་དོ། །སྡོམ་གསུམ་སོ་སོར་ཁོག་དབུབ་གླེང་གཞི་དང་། །དང་པོར་སྡོམ་པ་མ་ཐོབ་ཐོབ་པའི་ཚུལ། །བར་དུ་ཐོབ་པ་མི་ཉམས་བསྲུང་བའི་ཐབས། །ཐ་མར་ཉམས་ན་གསོ་ཚུལ་བཞི་རེས་སྡོམ། །སྡོམ་གསུམ་སྤྱིའི་བཤད་གཞིའི་རིམ་པར་ཕྱེ་བ་སྟེ་དང་པོའོ།། ༈ །།
གླེང་གཞི་སྟོན་པས་ཝཱ་ར་ཎཱ་སཱི་རུ། །ལྷག་པའི་ཚུལ་ཁྲིམས་གཙོར་སྟོན་བདེན་པ་བཞི། །ལྔ་སྡེར་གསུངས་པ་འོད་སྲུངས་སོགས་ཀྱིས་བསྡུས། །བྱེ་བྲག་བཤད་མཛོད་ལ་སོགས་འཕགས་པས་བརྩམས། །ཡོན་ཏན་འོད་དང་ཤཱཀྱ་འོད་ཀྱིས་སྤེལ། །སྔ་འགྱུར་སྡོམ་རྒྱུན་ཞི་བ་འཚོ་དང་ནི། །ཕྱིས་ནས་ཤཱཀྱ་ཤྲཱྀ་ལས་ཀྱང་དར། །ངོ་བོ་ངེས་འབྱུང་བསམ་པས་ཀུན་བསླངས་ནས། །གཞན་གནོད་གཞི་བཅས་ལྡོག་པ་ལུས་ངག་ལས། །སྐྱེ་ཕྱིར་གཟུགས་ཅན་ཡིན་ཞེས་འདོད་པ་དང་། །སྤོང་སེམས་རྒྱུན་ཆགས་ས་བོན་ལ་འདོད་པ། །རང་གི་སྡེ་པ་གོང་འོག་སོ་སོའི་ལུགས། །དབྱེ་བ་བསྙེན་གནས་དགེ་བསྙེན་ཕ་མ་གཉིས། །ཁྱིམ་པའི་ཕྱོགས་ཡིན་དགེ་ཚུལ་ཕ་མ་དང་། །དགེ་སློབ་མ་དང་དགེ་སློང་ཕ་མ་ལྔ། །རབ་བྱུང་ལ་ཡིན་སོ་ཐར་རིས་བརྒྱད་པོ། །རྫས་སུ་བསྡུ་ན་བཞིར་འདོད་མཛོད་ཀྱི་ལུགས། །དང་པོ་སྡོམ་པ་མ་ཐོབ་ཐོབ་ཚུལ་ལ། །
ལེན་ཚུལ་གཉིས་ཏེ་སྔོན་གྱི་ཆོ་ག་ནི། །རང་བྱུང་ཡེ་ཤེས་ཁོང་ཆུད་འཕྲིན་གྱིས་རྫོགས། །སྟོན་པར་ཁས་བླངས་ཚུར་ཤོག་གསོལ་བཞི་དང་། །དྲིས་བའི་ལན་ལྡོན་ལྕི་ཆོས་ཁས་བླངས་སོགས། །གདུལ་བྱ་བློ་དག་མཁན་པོ་འཕགས་པས་ཡིན། །ད་ལྟའི་ཆོ་ག་ངེས་པ་ལྔ་བྲལ་ཞིང་། །མ་ནིང་ལ་སོགས་སྐྱེ་བའི་བར་ཆད་དང་། །རྒྱལ་པོས་མ་གནང་ལ་སོགས་གནས་པ་དང་། །བྱ་རོག་སྐྲོད་མི་ནུས་སོགས་ཁྱད་པར་དང་། །སྐྲ་སེར་ཅན་སོགས་མཛེས་པའི་བར་ཆད་མེད། །ངེས་འབྱུང་བློ་ཅན་སྐལ་བཟང་སྐྱེས་བུ་དེ། །ལེགས་གསུངས་འདུལ་བ་རྒྱ་མཚོ་མཐའ་དག་དང་། །བརྒྱ་རྩ་གཅིག་པའི་ལས་ཕྲན་ལ་བྱང་བའི། །མཁན་པོར་བཅས་པས་རིམ་བཞིན་བསྙེན་པར་རྫོགས། །སྔ་མ་མ་བྱས་རྫོགས་པའང་མདོ་སྡེར་སྣང་། །ཐོབ་མཚམས་བརྗོད་པ་གསུམ་གྱི་མཐའ་མར་འདོད། །བར་དུ་ཐོབ་པ་མི་ཉམས་བསྲུངས་བ་ལ། །
བསླབ་བྱ་སྐྱབས་འགྲོ་ཐུན་མོང་མིན་གསུམ་ནི། །སྐྱབས་གཞན་མི་འཚོལ་སེམས་ཅན་འཚེ་བ་སྤོང་། །མུ་སྟེགས་མི་འགྲོགས་སོ་སོར་གུས་བསྐྱེད་དོ། །སྲོག་དང་བྱ་དགར་དཀོན་མཆོག་གསུམ་མི་སྤང་། །དགོས་གལ་ཆེ་ཡང་ཐབས་གཞན་མི་འཚོལ་ཞིང་། །དུས་མཆོད་མི་བཅག་རང་གཞན་སྐྱབས་འགྲོར་འགོད། །གར་འགྲོའི་ཕྱོགས་ཀྱི་སངས་རྒྱས་ལ་ཕྱག་འཚལ། །ལྔ་རྣམས་ཐུན་མོང་བསླབ་བྱར་ཇོ་བོ་བཞེད། །རྩ་བཞི་སྤོང་བ་ཚུལ་ཁྲིམས་ཡན་ལག་བཞི། །ཆང་སྤོང་བག་ཡོད་ཡན་ལག་མལ་ཆེ་མཐོ། །གར་ཕྲེང་ལ་སོགས་ཕྱི་དྲོའི་ཁ་ཟས་གསུམ། །བརྟུལ་ཞུགས་ཡན་ལག་བསྙེན་གནས་སྡོམ་པ་ཡིན། །ཡན་ལག་འདི་བརྒྱད་གཏན་དུ་མ་ཡིན་པས། །ཡོན་ཏན་རྟེན་མིན་དེ་ཕྱིར་སོ་ཐར་ནི། །མཚན་ཉིད་ལྡན་པ་རིགས་བདུན་ཁོ་ན་ཡིན། །
འདི་བརྒྱད་ཇི་སྲིད་འཚོ་བའི་བར་བསྲུངས་ན། །གོ་མིའི་དགེ་བསྙེན་ཡིན་ཀྱང་ཡོད་སྨྲའི་མིན། །གནས་བརྟན་སྡེ་པའི་ལུགས་སུ་དབྱིག་གཉེན་བཞེད། །གསོད་རྐུ་རྫུན་སྨྲ་འདོད་པས་ལོག་པར་གཡེམ། །མྱོས་འགྱུར་སྤོང་རྣམས་དགེ་བསྙེན་སྡོམ་པ་སྟེ། །གང་འདོད་ཁས་ལེན་གྲངས་ལྟར་སྣ་གཅིག་སྤྱོད། །སྣ་འགའ་ཕར་ཆེར་སྤྱོད་དང་ཡོངས་རྫོགས་སྤྱོད། །གཅིག་གཉིས་གསུམ་དང་ལྔ་སྤོང་དེ་ཡི་སྟེང་། །མི་ཚངས་སྤྱོད་སྤོང་ཚངས་སྤྱོད་དགེ་བསྙེན་ནོ། །འདི་དང་གོ་མི་གཉིས་ནི་ཁྱིམ་པ་དང་། །རང་བྱུང་གཉིས་ཀ་མིན་ཞེས་མཁས་རྣམས་བཞེད། །མི་དགེ་ལྷག་དྲུག་ཕྱོགས་མཐུན་སྤང་བྱ་དང་། །དགེ་བསྙེན་སྡོམ་ལྡན་རིག་པ་འཛིན་པས་ཀྱང་། །རབ་བྱུང་རྟགས་དང་ཆོ་ག་མ་གཏོགས་པ། །ལྷག་རྣམས་ཉམས་སུ་ལེན་པར་དཔུང་བཟང་བཤད། །སྲོག་གཅོད་རྐུ་དང་མི་ཚངས་སྤྱོད་དང་རྫུན། །ཆང་འཐུང་གར་སོགས་ཕྲེང་སོགས་མལ་ཆེ་མཐོ། །ཕྱི་དྲོའི་ཁ་ཟས་གསེར་དངུལ་སྤོང་བ་སྟེ། །ཞུམ་པ་སྤང་ཕྱིར་རགས་པ་བཅུར་དྲིལ་གསུངས། །ཆོས་གོས་ལྷུང་བཟེད་འཆང་བ་འབྲལ་བ་དང་། །ས་རྐོ་རིན་ཆེན་རེག་དང་མེ་ལ་རེག །སྤངས་ནས་ཟ་དང་ཤིང་འཛེག་ཤིང་གཅོད་དང་། །བྱིན་ལེན་རྩྭ་སྔོན་ཁྲོད་དུ་མི་གཙང་འདོར། །གསོག་འཇོག་ཟ་དང་ས་བོན་འཇོམས་པ་རྣམས། །གནང་བས་ཉེས་མེད་བཅུ་གསུམ་མ་གཏོགས་པ། །དགེ་སློང་ཇི་བཞིན་སྤང་བླང་མཐའ་དག་གཅིག །འཆང་བའི་ཟླར་བསྡུ་གོས་རྒྱུ་ཟླ་བར་འཇོག །འབྲལ་བའི་ཟླར་བསྡུ་དགོན་པའི་འབྲལ་སྤང་བྱེད། །གསོག་འཇོག་ཟླར་བསྡུ་གསོག་འཇོག་བྱེད་པའང་གནང་། །ཁྱིམ་རྟགས་སྤོང་ཉམས་རབ་བྱུང་རྟགས་ལེན་ཉམས། །བརྙས་པས་མཁན་པོར་ཉམས་ཏེ་ཉམས་པ་གསུམ། །སྤང་བ་དགེ་ཚུལ་སྡོམ་པའི་བསླབ་བྱའོ། །དགེ་སློབ་མ་ནི་དགེ་ཚུལ་ཐོབ་པའི་སྟེང་། །གཅིག་འགྲོ་ཆུར་རྐྱལ་སྐྱེས་རེག་ལྷན་ཅིག་འདུག །སྨྱན་བྱ་ཉེས་འཆབ་རྩ་བའི་ཆོས་དྲུག་གོ །གསེར་བཟུང་འདོམས་སྤུ་འདྲེག་དང་ས་བརྐོ་སྤང་། །བྱིན་ལེན་མེད་དང་གསོག་འཇོག་བྱས་མི་ཟ། །རྩྭ་སྔོན་མི་གཅོད་འདི་རྣམས་རྗེས་མཐུན་དྲུག །དགེ་སློང་ཁྲིམས་ལ་ཉིས་བརྒྱ་ལྔ་བཅུ་གསུམ། །སྡོམ་པའི་རྩ་བ་ཕམ་པ་བཞི་ཞེས་པ། །གཞི་ཡི་ཡན་ལག་ཆ་ཀུན་བཟུང་འོས་པ། །སྐྱེ་གནས་ལམ་དུ་ཕོ་དབང་ལས་རུང་ནི། །བསམ་པ་ངོ་ཚ་འཇིགས་མེད་ཆགས་སེམས་ཀྱིས། །སྦྱོར་བ་དྲུད་པ་མཐར་ཐུག་སིམ་པ་ཐོབ། །དེས་ནི་ཚངས་པར་སྤྱོད་ལས་རྣམ་པར་ཉམས། །བརྐུ་བའི་གཞི་ནི་མི་གཞན་ནོར་ཡིན་པ། །བསམ་པ་རང་ཉིད་འཚོ་ཕྱིར་བརྐུ་སེམས་ཀྱིས། །ཡུལ་དུས་རིན་ཐང་ཚང་བ་སྦྱོར་བས་བརྐུས། །མཐར་ཐུག་བརྐུས་སམ་བརྐུར་བཅུག་རྩད་ནས་ཐོབ། །སྲོག་གཅོད་གཞི་ནི་མི་གཞན་མ་འཁྲུལ་བར། །བསམ་པ་གསོད་སེམས་གསད་བྱ་དེར་ཤེས་པ། །སྦྱོར་བ་གསོད་པར་བརྩམས་ནས་མ་བཟློག་པ། །མཐར་ཐུག་སྲོག་གི་དབང་པོ་འགགས་པ་དང་། །གསོད་བཅུག་ཡི་རང་བསྔགས་སོགས་རྐྱེན་བྱས་ཀྱང་། །རྫུན་གྱི་གཞི་ནི་སྨྲ་ཤེས་དོན་གོའི་མིར། །བསམ་པ་འདུ་ཤེས་བསྒྱུར་ནས་བརྗོད་བློ་སྐྱེས། །སྦྱོར་བ་མངོན་ཤེས་ལ་སོགས་ཡོན་ཏན་ཚོགས། །མེད་ཀྱང་ཡོད་ཅེས་བླ་མའི་རྫུན་སྨྲས་པ། །མཐར་ཐུག་གཞན་གྱིས་རྫུན་དེ་གོ་ན་ཉམས། །འདི་བཞི་གང་སྤྱད་དགེ་སློང་དེ་ཕམ་ཕྱིར། །ཕས་ཕམ་བཞི་ཞེས་ཐམས་ཅད་མཁྱེན་དེས་གསུངས། །
དགེ་འདུན་ལྷག་མ་བཅུ་གསུམ་ཞེས་གྲགས་པ། །བསྒྲོད་མིན་གནས་སུ་ཁུ་བ་འབྱིན་པ་དང་། །ཆགས་པས་བུད་མེད་ལུས་ཀྱི་ཆ་ཤས་འཛིན། །འཁྲིག་ཚིག་རྗེན་སྨྲ་བུད་མེད་ཆགས་ཕྱིར་བཀུར། །ཕོ་མོ་ཕན་ཚུན་སྨྱན་བྱས་འདུས་ཏེ་འཕྲད། །རང་དོན་ཚད་ལྷག་ཁང་པ་ཁང་ཆེན་བརྩིགས། །བརྗོད་གཞི་མེད་དང་སྙད་ཀ་བག་ཙམ་ལ། །བརྟེན་ནས་དགེ་སློང་སྐུར་བཏབ་དགེ་འདུན་དབྱེན། །དབྱེན་དེའི་རྗེས་ཕྱོགས་བསླབ་པ་དང་འགལ་བ། །ཁྱིམ་སུན་འབྱིན་ཚེ་སྐྲོད་བྱེད་ལ་སྙོན་པ། །ལྟུང་བྱུང་བསྐུལ་ཚེ་བཀའ་བློ་མི་བདེ་བའོ། །སྤང་བ་ལྟུང་བྱེད་སུམ་ཅུའི་སྡེ་བཤད་པ། །རང་གི་གོས་ལྷག་ཞག་བཅུ་འདས་པར་འཆང་། །ཆོས་གོས་དང་བྲལ་ཞག་གཅིག་ལོན་པ་དང་། །གོས་རྒྱུ་ཟླ་གཅིག་འཇོག་དང་དགེ་སློང་མར། །ཆོས་གོས་འཁྲུར་འཇུག་དེ་ལ་གོས་རྒྱུ་ལེན། །ཉེ་མིན་ཁྱིམ་པར་གོས་རྒྱུ་སློང་བ་དང་། །སྟེར་ན་སྟོད་གཡོགས་སྨད་གཡོགས་ལྷག་པོར་ལེན། །རང་ལ་སྟེར་བསམ་ཆོས་གོས་གནས་དཔགས་པ། །རིན་དང་ཁྲུ་ཚད་ཀྱིས་སློང་རྟགས་དྲན་སློང་། །གོས་རིན་རིན་ཆེན་བསྐུར་བ་ལེན་རྣམས་སོ། །སྲིན་བལ་ནང་ཚང་བྱས་པའི་སྟན་བྱེད་དང་། །དཀོན་སར་བལ་ནག་འབའ་ཞིག་སྟན་དུ་འདིངས། །བལ་ནག་ཆ་གཉིས་སྟན་བྱེད་ལོ་དྲུག་ནི། །མ་སོང་སྟན་གསར་བྱེད་དང་ཚད་ལྡན་གྱི། །འདིང་བ་ཡོད་ཀྱང་སླར་བཟོ་བལ་ནག་ནི། །རྙེད་ནས་ལམ་གྱི་དཔག་ཚད་གསུམ་མཐར་བྱེད། །དགེ་སློང་མར་ནི་བལ་འཁྲུ་རྨེལ་བཅུག་དང་། །གསེར་དངུལ་ལེན་དང་ཚོང་འབུན་མངོན་མཚན་ཅན། །ཆེད་དུ་ཚོང་བྱེད་ལྷུང་བཟེད་བྱིན་མ་བརླབས། །ཞག་བཅུ་འདས་འཆར་ལྷུང་བཟེད་ཟུང་འཆང་བ། །གླ་རྔན་མེད་པར་འཐག་འཇུག་ཐགས་རྒྱ་བསྐྱེད། །དགེ་སློང་གོས་བྱིན་སླར་ཕྲོགས་གཏད་བྱུང་གོས། །སྦྱིན་དུས་བཤད་ལས་སྔ་བར་བདག་གིར་བྱས། །དགོན་པར་འཇིགས་བཅས་གོས་བྲལ་ཞག་བདུན་འདས། །རས་ཆེན་དགག་དབྱེ་ཟིན་ཀྱང་ཟླ་ཕྱེད་འདས། །དགེ་འདུན་བསྔོས་པའི་རྙེད་པ་བདག་ཏུ་བཟུང་། །ན་སྨན་ཞག་བདུན་འདས་ནས་གསོག་འཇོག་གོ །ལྟུང་བྱེད་འབའ་ཞིག་དགུ་བཅུ་ཐམ་པ་ནི། །ཤེས་བཞིན་རྫུན་སྨྲ་དགེ་སློང་སྐྱོན་བརྗོད་པ། །ཕྲ་མས་འབྱེད་དང་སྐྱོ་སྔོགས་བཟླུམས་ཀྱང་དབྱེ། །བུད་མེད་ཆོས་སྟོན་བསྙེན་པར་མ་རྫོགས་དང་། །ལྷན་ཅིག་ཆོས་འདོན་གནས་ངན་ལེན་ལྟུང་བརྗོད། མི་ཆོས་བླ་མ་བདེན་སྨྲ་བཤེས་ངོར་འཕྱ། །བསླབ་གཞི་ཁྱད་གསོད་ས་བོན་སྐྱེ་བ་གཅོད། །བདག་གི་ངོར་འཕྱ་བསྒོ་བ་རྣར་གཟོན་ནི། །ལྟུང་བྱུང་གླེང་ལ་མ་ཐོས་ལན་གཞན་འདེབས། །ཁྲི་དང་འདིང་བ་མ་བསྡུས་གཏིང་སོང་དང་། །དགེ་སློང་སྐྲོད་དང་ཐོ་འཚམས་ཕྱིས་གནོན་བྱས། །མལ་ཁྲིས་བུག་དབྱུང་སྲོག་ཆགས་ལྡན་པའི་ཆུ། །རྩྭར་འདེབས་གཙུག་ལག་ཕ་གུ་རིམ་གཉིས་བརྩིག །ཤེས་བཞིན་བགྱིས་སོ་འདི་མན་དགེ་སློང་མར། །མ་བསྐོས་ཆོས་སྟོན་བསྐོས་ཀྱང་ཉི་ནུབ་དང་། །ཁ་ཟས་ཕྱིར་སྟོན་གོས་བརྩེམས་ཆོས་གོས་སྦྱིན། །དོན་མཐུན་ལམ་འགྲོགས་གྲུ་དེ་གྱེན་མཐུར་འགྲོ། །དབེན་པར་གཅིག་འདུག་པ་དང་འགྲེང་བ་དང་། །སྦྱོར་བཅུག་ཟས་ཟ་རྣམས་ནི་སྤང་བར་བྱ། །ཡང་ཡང་ཟས་ཟ་མུ་སྟེགས་འདུག་པའི་སར། །ཞག་གཅིག་ལྷག་བསྡད་ཟ་དང་ལྷུང་བཟེད་དོ། །ཟ་དང་ཟོས་རྗེས་བཟའ་བཅའ་ཟ་བ་དང་། །སྤང་ཟས་ལྟུང་འབྱུང་ཆེད་དུ་རྫུན་གྱིས་སྟོབ། །གནང་མིན་མཚམས་ནང་ལོགས་སུ་འདུས་ནས་ཟ། །དུས་མིན་ཕྱེད་ཡོལ་ཟ་དང་གསོག་འཇོག་ཟ། །སྦྱིན་ལེན་མ་བྱས་སྨན་བཞི་ཁར་མིད་པ། །བསོད་པ་ཞིམ་པའི་ཟས་སློང་སྲོག་ཆགས་བཅས། །ཆུར་སྤྱོད་ཉལ་པོ་བྱེད་པའི་ཤུལ་དུ་ཉལ། །དབེན་པའི་སྐྱབས་སུ་འགྲེང་དང་གཅེར་བུར་རྒྱུ། །དམག་བལྟ་དམག་སར་ཞག་གཉིས་ལྷག་པར་བསྡད། །དམག་གི་རུ་བཀོད་བྱེད་དང་དགེ་སློང་བརྡེག །བརྡེག་བརྩམས་གནས་ངན་ལེན་གྱི་ལྟུང་བ་འཆབ། །དགེ་སློང་ཟས་གཅོད་མེ་ལ་རེག་ཏུ་བཅུག །དགེ་འདུན་ལས་ལ་འདུན་ཕུལ་ཕྱིར་ལྡོག་སྨྲ། །བསྙེན་མ་རྫོགས་དང་ནུབ་གཉིས་ལྷག་པར་ཉལ། །སྡིག་ལྟའི་ཆོས་ལུགས་མི་གཏོང་ཕེབས་པར་སྨྲ། །དགེ་ཚུལ་སྡིག་ལྟ་མི་གཏོང་ལྷག་ཅིག་ཉལ། །རུང་བའི་ཚོན་མིན་ཁ་དོག་ཅན་གོས་གྱོན། །རིན་ཆེན་དམག་ཆས་རོལ་མོའི་ཆས་ལ་རེག །ཚ་དུས་རང་གར་ཁྲུས་བྱེད་དུད་འགྲོ་གསོད། །དགེ་སློང་བྱས་ལ་འགྱོད་བསྐྱེད་གག་ཚིལ་སྒོག །ཆུར་རྩེ་བུད་མེད་གནས་གཅིག་ཉལ་བ་དང་། །དགེ་སློང་དངངས་བྱེད་དེ་ཡི་ཡོ་བྱད་སྦེད། །སྔར་བྱིན་གདིང་མེད་སླར་བླངས་སྤྱོད་པ་དང་། །གཞི་མེད་སྐུར་བཏབ་བུད་མེད་ལྷན་ཅིག་ཏུ། །སྐྱེས་པ་མེད་པར་ལམ་འགྲོ་རྐུན་མའང་མཚུངས། །ཉི་ཤུ་མ་ལོན་པ་ལ་བསྙེན་རྫོགས་ཕོག །ས་བརྐོ་མགྲོན་བོས་ཟླ་བཞི་ལྷག་པར་ཟོས། །མི་ཤེས་བརྗོད་དང་འཐབ་པའི་ཉན་རྣ་བྱེད། །ཉེས་མེད་མི་སྨྲ་འགྲོ་དང་མི་གུས་འགལ། །ཆང་འཐུང་དུས་མིན་ཕྱི་དྲོ་གྲོང་དུ་རྒྱུ། །ཟས་བཅས་ཕྱི་དྲོ་རྒྱུ་དང་ཁྱིམ་གསུམ་འདས། །རྒྱལ་པོ་བཙུན་མོར་རྩེ་བའི་ཁབ་ཏུ་ཉལ། །མདོ་སོགས་འདོན་ལ་ད་གདོད་ཤེས་ཟེར་དང་། །རིན་ཆེན་ཁབ་རལ་ཁྲི་རྐང་ཚད་ལྷག་བཟོས། །ངན་སེམས་ཤིང་བལ་ཁྲི་སྟེང་བརྡལ་ཏེ་བགོས། །གདིང་གཡན་རས་ཆེན་ཆོས་གོས་ཚད་ལྷག་གོ །སོ་སོར་བཤགས་བྱའི་སྡེ་ནི་བཞི་ཡིན་ཏེ། །དགེ་སློང་མ་ལས་གྲོང་དུ་ཟས་བསླངས་ཟོས། །ཁྱིམ་དུ་དགེ་སློང་མས་བསྒོས་མ་བཟློག་ཟོས། །བསླབ་སྡོམ་སྦྱིན་ལས་རུང་མིན་བསླངས་ཏེ་ཟོས། །ནགས་མ་མྱུལ་བར་དགོན་པར་བསླངས་ཟོས་བཞིའོ། །
ཉེས་བྱས་བརྒྱ་དང་བཅུ་གཉིས་ཞེས་གྲགས་པ། །ཤམ་ཐབས་ཟླུམ་མིན་བརྩེངས་འཇོལ་གླང་སྣ་འདྲ། །ལྟེབ་དང་ཕུར་མ་གདེངས་ཀ་ལྟ་བུ་འདུན། །ཟླུམ་མིན་རིང་ཐུང་སྟོད་གསུམ་གོས་ཀྱི་བཅུའོ། །མ་བསྡམས་བགོ་བ་ཅ་ཅོ་མིག་གཡེངས་དང་། །རིང་བལྟ་མགོ་བསྟུམས་གོས་བརྫེས་ཕྲག་ལ་གཟར། །ལག་པ་གཉའ་གོང་བསྣོལ་དང་ལྟག་པར་བསྣོལ། །མཆོང་རྐྱང་རྐང་པའི་བྲང་དང་རྟིང་བཙུགས་འགྲོ། །ལག་པ་དཀུར་བརྟེན་ལུས་བསྒྱུར་ལག་པ་གཡུག །མགོ་བསྒྱུར་ཕྲག་པ་སྤྲད་དང་ལག་སྦྲེལ་རྣམས། །མི་བྱེད་ཁྱིམ་འགྲོའི་སྤྱོད་ཡུལ་ཉི་ཤུའོ། །སྟན་ལ་མ་བསྒོས་མ་བརྟགས་འཕོངས་རྡེབ་དང་། །རྐང་བརྐྱང་བསྣོལ་དང་བརླ་བསྣོལ་ལོང་བུ་བརྩེགས། །ཁྲི་འོག་རྐང་དགུག་རྐང་པ་གདངས་ཏེ་འདུག །འདོམས་མཐོང་རྣམས་སྤངས་འདུག་ཚུལ་དགུ་ཡིན་ནོ། །ལེགས་པར་མི་ལེན་མུ་ཁ་མཉམ་པར་ལེན། །མཐར་ཆགས་མི་ལེན་ལྷུང་བཟེད་ཟུར་མིག་བལྟ། །བཟེད་སྔས་སྔར་བྱུང་སྦས་ནས་བཟེད་པ་དང་། །སྣོད་གཞན་སྟེང་བཟེད་སྤང་བ་ཟས་བླང་བརྒྱད། །འགལ་ཟ་ཁམ་ཆེ་ཆུང་དང་རན་པར་མིན། །ཁ་གདངས་ཟ་བཞིན་སྨྲ་དང་ཙུག་ཙུག་དང་། །ཅག་ཅག་ཧུ་ཧུ་ཕུ་ཕུ་ལྕེ་ཕྱུང་ཟ། །འབྲུ་ནས་གུད་ཕྱེ་ཟས་ལ་སྐྱོན་འཕྱ་དང་། །ཁམ་གཅིག་མཁུར་སྤོ་རྐན་ཏོག་ཁམ་འཕྲོ་བཅད། །ལག་པ་ལྡག་འབྱོག་ལག་སྤྲུག་སྐྱོམ་སྐྱོམ་བྱེད། །མཆོད་རྟེན་འདྲར་བྱེད་ཉེར་གཅིག་ཟ་ཚེ་སྤང་། །ལྷུང་བཟེད་ལ་འཕྱ་ཕྱིར་བལྟ་ལག་པ་ནི། །ཟས་འབགས་ཆུ་སྣོད་མི་རེག་ཆུ་མི་གཏོར། །མ་འདྲིས་འབགས་ཆུ་འབོ་དང་ཟས་ལྷག་བཞག །ས་རྗེན་གད་ཁ་རི་གཟར་བང་རིམ་བཞིར། །མི་བཞག་གད་གཡང་རྐན་གཟར་དུ་མི་འཁྲུ། །ལངས་དང་ཆུ་དྲག་མི་གཅུ་བཅུ་བཞིའོ། །ཆོས་སྟོན་སྡེ་ནི་ལངས་ཉལ་རང་དམར་འདུག །མདུན་ནས་འགྲོ་ལ་ཕྱི་བཤད་ལམ་པོའི་འགྲམ། །མགོ་གཡོགས་བརྫེས་གཟར་ལག་པ་གཉའ་ལྟག་བསྣོལ། །དོ་ཀེར་བཅིངས་དང་ཞྭ་གྱོན་ཅོད་པན་བཏགས། །ཕྲེང་བ་དང་ནི་མགོ་དཀྲིས་གླང་རྟ་ཞོན། །ཁྱོགས་དང་བཞོན་པ་མཆིལ་ལྷམ་གྱོན་པ་དང་། །འཁར་བ་གདུགས་མཚོན་རལ་གྲི་དགྲ་ཆ་མདའ། །གོ་ཆ་གྱོན་ལ་མི་བཤད་ཉེར་དྲུག་གོ །སྒྲུབ་ཚུལ་གསུམ་ནི་འགྲེངས་ཏེ་བཤང་གཅི་འདོར། །ཆུ་དང་རྩྭ་ལ་བཤང་གཅི་སྣབས་མི་འདོར། །ཤིང་ལ་མི་གང་མཐོར་འཛེག་རྒྱུ་གཅིག་གོ །དགེ་སློང་མ་ལ་ཕམ་བརྒྱད་ལྷག་ཉི་ཤུ། །སྤང་ལྟུང་སོ་གསུམ་ལྟུང་བྱེད་བརྒྱ་བརྒྱད་ཅུ། །སོར་གཤགས་བཅུ་གཅིག་ཉེས་བྱས་བརྒྱ་བཅུ་གཉིས། །སུམ་བརྒྱ་དྲུག་ཅུ་རྩ་བཞི་མདོ་ཙམ་མོ། །སྒྲུབ་པའི་བསླབ་བྱ་ཡོངས་སུ་སྦྱོང་བའི་ཚུལ། །གསོ་སྦྱོང་དབྱར་གནས་དགག་དབྱེ་གོས་ཀྱི་གཞི། །ཀོ་ལྤགས་གནས་མལ་སྨན་སོགས་གཞན་དུ་ཤེས། །མདོར་ན་ཡེ་ནས་གནང་དང་བཀག་པ་མེད། །བྱར་རུང་དང་ཉེར་མི་རུང་ལྡོག་བྱེད་ན། །དེ་དག་སྤྱོད་ཅིག་མི་རུང་དང་ཉེ་ཞིང་། །རུང་བ་བཟློག་ན་ཀུན་ཏུ་སྤོང་ཞེས་གསུངས། །སྐྱེ་བའི་རྟེན་ནི་མུ་སྟེགས་མཚམས་མེད་བྱས། །སྒྲ་མི་སྙན་དང་ཟ་མ་མཚན་གཉིས་དང་། །མ་ནིང་རིགས་ལྔ་མཚན་གསུམ་གྱུར་པ་དང་། །སྤྲུལ་པ་མ་གཏོགས་གླིང་གསུམ་སྐྱེས་པ་ཡི། །སྐྱེས་པ་བུད་མེད་སྡོམ་པའི་རྟེན་ཏུ་འདོད། །ཐ་མར་ཉམས་ན་གསོ་བའི་ཚུལ་བཤད་པ། །གཏོང་བ་བསླབ་པ་ཕུལ་དང་ཤི་འཕོས་དང་། །མཚན་གཉིས་ཅིག་ཅར་བྱུང་དང་ལན་གསུམ་གྱུར། །རྒྱུ་འབྲས་མེད་བལྟས་རྩ་བ་ཆད་རྣམས་ལྕི། །ཉི་ཤུ་མ་ལོན་བསྙེན་རྫོགས་རྗེས་སུ་ཤེས། །དགེ་སློང་སྡོམ་གཏོང་རྟེན་ཕྱིར་ཁས་བླངས་འདས། །དགེ་སློབ་མའོ་མཚན་འདས་བསྙེན་གནས་ཀྱི། །སྡོམ་པ་གཏོང་རྣམས་སོ་སོའི་ཐུན་མོང་མིན། །རྩ་ལྟུང་བྱུང་དང་དམ་ཆོས་ནུབ་ནའང་གཏོང་། །ཁ་ཆེའི་ཡུལ་གྱི་བྲེ་བྲག་སྨྲ་བ་རྣམས། །སྡོམ་ལྡན་རྩ་ལྟུང་བྱུང་བ་གཉིས་ལྡན་ན། །ནོར་ལྡན་བུ་ལོན་ཅན་བཞིན་འདོད་པ་དང་། །ཁ་ཅིག་རྩ་བཞི་གཅིག་སྤྱད་ཀུན་ཉམས་ཟེར། །དང་པོའི་ལས་ཅན་སེམས་འཁྲུགས་ཚོར་བས་གཟིར། །སྒྲུབ་པར་མ་ནུས་པ་ལ་ཉེས་པ་མེད། །འཆབ་པ་ཞེས་གྲགས་གསང་སྟེ་མི་བརྗོད་པ། །ཕམ་པ་འཆབ་བཅས་ཚེ་འདིར་གསོར་མི་རུང་། །འཆབ་པ་མེད་ན་དངོས་པོ་བརྗོད་པ་ཡིས། །དགེ་འདུན་ལ་བཤགས་མཐོང་སྡོམ་བར་གྱིས་འདག །སྡོམ་པ་སླར་ནོད་ལྷག་མ་བཅུ་གསུམ་སོགས། །ལྕི་ཡང་ལ་ལྟོས་བཤགས་ཏེ་རིམ་པར་ལྡང་། །མདོར་ན་སྟོབས་བཞིར་མ་འདུས་བཤགས་པ་མེད། །སྔར་བྱས་འགྱོད་བཤགས་ཁོང་དུ་དུག་སོང་ལྟར། །འགྱོད་པ་སྙིང་ནས་རྣམ་པར་སུན་འབྱིན་སྟོབས། །དུག་ལ་སྨན་བཞིན་འཇུག་པ་དྲག་པོ་ཡིས། །ཉེས་ཕྱིར་དགེ་བའི་གཉེན་པོ་ཀུན་སྤྱོད་སྟོབས། །དུག་མི་འཐུང་ལྟར་ཕྱིས་ནས་ཉེས་སྡོམ་ལ། །ངེས་ཤེས་དྲག་པོ་རྣམ་པར་སོར་ཆུད་སྟོབས། །སྨན་པ་བསྟེན་ལྟར་སྐྱབས་སེམས་ལྟུང་བཤགས་སོགས། །དད་པ་དྲག་པོས་རྟེན་གྱི་སྟོབས་བཞི་སྤྱད། །འོན་ཀྱང་སྡིག་ལྟུང་སྟོབས་ལྡན་རེས་སྤྱོད་ན། །ས་ཐོབ་ཡུན་དུ་འགོར་བས་མིག་ལྟར་བསྲུང་། །ཕན་ཡོན་ནད་དང་རྒྱལ་པོའི་ཆད་ཕྱིར་བླངས། །རྐྱེན་འགའ་སེལ་ཀྱང་འཇིགས་སྐྱོབས་ཚུལ་ཁྲིམས་ཡིན། །ཕྱི་མའི་ཆེད་བླངས་ལེགས་སྨོན་ཚུལ་ཁྲིམས་ཞེས། །ལྷ་མིའི་བདེ་འབྲས་ཐོབ་ཀྱང་ཐར་པ་མིན། །ངེས་པར་འབྱུང་བའི་ཚུལ་ཁྲིམས་སྡོམ་ལྡན་ན། །དགྲ་བཅོམ་ཐོབ་པ་དགའ་བོའི་རྣམ་ཐར་བཞིན། །སྐྱབས་གསུམ་འཛིན་སོགས་ཡོན་ཏན་ཕྱི་མ་མཆོག །སྔ་མ་ཕྱི་མའི་ཐུན་མོང་ལམ་ཡིན་ཕྱིར། །སེམས་བསྐྱེད་སྔགས་ཀྱི་གདུལ་བྱའང་དེ་དང་མཚུངས། །དེ་ཕྱིར་ཡོན་ཏན་ཀུན་གྱི་གཞི་རྟེན་ཡིན། །འདུལ་བ་སོ་ཐར་གྱི་རིམ་པར་ཕྱེ་བ་སྟེ་གཉིས་པའོ།། ༈ །།
བསྐལ་བཟང་འགྲོ་བའི་འདྲེན་པ་ཐུབ་ཆེན་དེས། །བྱ་རྒོད་ཕུང་སོགས་ཐེག་ཆེན་རིགས་ཅན་ལ། །ཤིན་ཏུ་རྒྱས་པའི་སྡེ་སྣོད་དཔག་ཡས་གསུངས། །འཇམ་དབྱངས་བཀའ་བསྡུས་ཀླུ་སྒྲུབ་སོགས་ཀྱིས་བཀྲལ། །ཞི་བ་ལྷས་སྤེལ་ཟབ་མོ་ལྟ་བའི་ལུགས། །བྱམས་པས་བཀའ་བསྡུས་ཐོགས་མེད་སྐུ་མཆེད་བཀྲལ། །ཇོ་བོ་རྗེས་སྤེལ་རྒྱ་ཆེན་སྤྱོད་པའི་སྲོལ། །པདྨའི་རིང་ལུགས་ནཱ་གརྫུ་ན་མཐུན། །ངོ་བོ་བྱམས་དང་སྙིང་རྗེས་རྒྱུད་བརླན་ཅིང་། །གཞན་གྱི་དོན་དུ་བྱང་ཆུབ་ཐོབ་འདོད་པས། །སྒོ་གསུམ་ཉེས་པ་སྤོང་བའི་སེམས་པའོ། །དབྱེ་བ་ཀླུ་སྒྲུབ་ཐོགས་མེད་སྲོལ་གཉིས་གྲགས། །རེ་རེ་གཅིག་ནས་དྲུག་པར་གཉིས་གཉིས་ཏེ། །དང་པོ་སྟོང་ཉིད་སྙིང་རྗེའི་སྙིང་པོ་ཅན། །ཚོགས་གཉིས་བསླབ་པ་ཀུན་རྫོབ་དོམ་དམ་གཉིས། །ཚུལ་ཁྲིམས་ཏིང་འཛིན་ཤེས་རབ་བསླབ་གསུམ་དང་། །ཚོགས་སྦྱོར་མོས་པས་སྤྱོད་པའི་སེམས་བསྐྱེད་དང་། །མ་དག་ས་བདུན་ལྷག་བསམ་དག་པ་དང་། །དག་པ་ས་གསུམ་རྣམ་པར་སྨིན་པ་དང་། །ཐུགས་རྗེ་ཆེན་པོ་སྒྲིབ་ཀུན་སྤངས་པ་ནི། །སངས་རྒྱས་ས་ཡི་སེམས་བསྐྱེད་དག་དང་བཞི། །ལྔ་ནི་ལམ་ལྔ་དྲུག་ནི་ཕར་ཕྱིན་དྲུག །ས་གསེར་ཟླ་བ་མེ་སོགས་ཉེར་གཉིས་ནི། །ས་མཚམས་གྱིས་ཕྱེ་ས་བཅུས་བར་དུའོ། །ཀུན་ཀྱང་བསྡུ་ན་སྨོན་འཇུག་རྣམ་པ་གཉིས། །དེ་ཡང་བསམ་པས་སྨོན་དང་སྦྱོར་བས་ཁྱབ། །འགྲོ་བར་འདོད་དང་འགྲོ་བ་ཇི་བཞིན་ནོ། །དང་པོ་སྡོམ་པ་མ་ཐོབ་ཐོབ་ཚུལ་ནི། །ལེན་ཚུལ་སྡོམ་གནས་དགེ་བའི་བཤེས་གཉེན་ལ། །ཐེག་ཆེན་སྣོད་གྱུར་དད་ལྡན་སློབ་མ་ཡིས། །ཡན་ལག་བདུན་མཐར་སྨོན་འཇུག་སྟབས་གཅིག་ཏུ། །ལེན་ཅིང་རང་གཞན་དགའ་བ་སྒོམ་པ་རྣམས། །ཀླུ་སྒྲུབ་ལུགས་ཡིན་ཐོགས་མེད་བཞེད་པ་ནི། །སྨོན་སེམས་ལེན་ལ་སོ་ཐར་མི་དགོས་ཀྱང་། །ཡང་དག་བླངས་པ་རིགས་བདུན་སྔོན་སོང་ནས། །བར་ཆད་དྲི་དང་བསླབ་པ་ཁས་ལེན་སོགས། །སྨོན་འཇུག་ཆོ་ག་སོ་སོའི་སྒོ་ནས་ལེན། །རྒྱལ་བའི་རྟེན་ལའང་རུང་བར་སྲོལ་གཉིས་མཐུན། །ཐོབ་མཚན་བརྗོད་པ་གསུམ་གྱི་མཐའ་ལའོ། །དོན་དམ་སེམས་བསྐྱེད་ཆོ་གས་བླངས་ཐོབ་པ། །གསང་སྔགས་ལུགས་ཡིན་མདོ་ལས་བཤད་སྲིད་ན། །དམ་བཅའ་ཉིད་ཡིན་སྒོམ་པའི་སྟོབས་ལས་སྐྱེ། །བར་དུ་མི་ཉམས་བསྲུང་བའི་ཐབས་བཤད་པ། །བྱང་ཆུབ་སེམས་དཔའི་ཚུལ་ཁྲིམས་གསུམ་ཡིན་ཏེ། །ཉེས་སྤྱོད་སྡོམ་དང་དགེ་བ་ཆོས་སྡུད་དང་། །སེམས་ཅན་དོན་བྱེད་གསུམ་ལས་དང་པོ་ནི། །དཀོན་མཆོག་དཀོར་འཕྲོག་དང་ནི་ཆོས་སྤོང་ལས། །ཚུལ་ལྡན་ཚུལ་འཆལ་ཁྲིམས་གཅོད་བསླབ་འབེབས་སོགས། །མཚམས་མེད་ལས་བྱེད་ལོག་ལྟ་ལྔ་རྒྱལ་པོ། །གྲོང་ལྗོངས་གྲོང་ཁྱེར་གྲོང་བརྡལ་ཡུལ་འཁོར་རྣམས། །འཇོམས་པར་བྱེད་པའང་བློན་པོར་ངེས་པ་ལྔ། །མ་སྦྱངས་སྟོང་ཉིད་བརྗོད་སྔས་ཉན་ཐོས་སྨོན། །རྫོགས་བྱང་ཕྱིར་ལྡོག་ཐེག་དམན་སེམས་བསྐྱེད་དང་། །སོ་ཐར་སྤངས་ནས་ཐེག་ཆེན་སློབ་པ་དང་། །ཉན་ཐོས་ཐེག་པས་ཆགས་སོགས་མི་ཟློག་པས། །དེ་ཟློག་དེ་ཡི་འབྲས་བུ་མེད་པར་བྱས། །ཕྲག་དོག་དབང་གིས་བདག་བསྟོད་གཞན་སྨོད་དང་། །རྙེད་དང་བཀུར་སྟིའི་ཆེད་དུ་བདག་འཚོང་དང་། །དགེ་སློང་ཆད་པས་གཅོད་འཇུག་སུག་འབུལ་དང་། །སྤོང་པའི་ལོངས་སྤྱོད་ཁ་ཏོན་པ་ལ་བྱིན། །ཞི་གནས་འདོར་བཅུག་ཕལ་ལ་འབྱུང་ངེས་བརྒྱད། །དེ་དེར་འབྱུང་ཉེས་བཞག་གི་ཀུན་ལ་ཀུན། །མིང་དུ་བཅོ་བརྒྱད་རྫས་སུ་བཅུ་བཞི་སྟེ། །སྨོན་འཇུག་སེམས་བཏང་དེ་རྣམས་རྩ་ལྟུང་ཡིན། །ཡན་ལག་ཉེས་བྱས་བརྒྱད་ཅུ་ལ་སོགས་པ། །ཕྲ་ཕྱིར་འདིར་ནི་མ་བཤད་བསླབ་བཏུས་བལྟ། །ཐོགས་མེད་ལུགས་ཀྱི་སྨོན་པའི་བསླབ་བྱ་ལ། །སེམས་ཅན་བློས་མི་བཏང་དང་ཕན་ཡོན་དྲན། །ཚོགས་བསག་བྱང་སེམས་སྦྱང་ལ་བརྩོན་པ་དང་། །དཀར་ནག་ཆོས་བརྒྱད་བླང་དོར་སྨོན་པའི་ཡིན། །མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །དམ་པར་སྐུར་འདེབས་འགྲོ་ལ་གཡོ་སྒྱུས་སྤྱོད། །ནག་པོའི་ཆོས་བཞི་སྤང་ཞིང་ལྡོག་པ་ནི། དཀར་པོའི་ཆོས་བཞི་ཡིན་པས་ཀུན་ཏུ་སྤྱད། །རྙེད་བཀུར་ལྷག་ཞེན་བདག་བསྟོད་གཞན་སྨོད་དང་། །སེར་སྣས་ཟང་ཟིང་ནོར་དང་ཆོས་མི་སྟེར། །ཁྲོ་བོས་གཞན་འཚེ་ཤད་སྦྱང་གིས་མི་ལྡོག །གཡོམ་ལས་ཆོས་ལྟར་བཅོས་མོས་སྟོན་པ་བཞི། །རྩ་ལྟུང་བཞི་སྟེ་འཇུག་པའི་བསླབ་བྱའོ། །ཉེས་བྱས་ཕྲ་བ་ཞེ་དྲུག་གཞན་དུ་ཤེས། །དགེ་བ་ཆོས་སྡུད་ཕར་ཕྱིན་དྲུག་སློབ་སྟེ། །དབུལ་བ་སེལ་ཕྱིར་ཆོས་ནོར་མི་འཇིགས་སྦྱིན། །སྤོང་བའི་སེམས་ཀྱིས་ཚུལ་ཁྲིམས་རྣམ་གསུམ་སྤྱད། །ཁོང་ཁྲོ་ཟབ་མོ་སྡུག་བསྔལ་བཟོད་པར་བྱ། །གོ་ཆ་དགེ་སྡུད་གཞན་ཕན་བརྩོན་འགྲུས་བརྩམ། །འཇིག་རྟེན་འཇིག་རྟེན་འདས་པའི་བསམ་གཏན་བསྒོམ། །ཐོས་བསམ་སྒོམ་པའི་ཤེས་རབ་ཟབ་མོ་སྤྱད། །སེམས་ཅད་དོན་བྱེད་ཚུལ་ཁྲིམས་བསྡུ་དངོས་བཞི། །ཐོག་མར་སྦྱིན་པས་གདུལ་བྱ་རབ་བསྡུས་ནས། །སྙན་པར་སྨྲ་བའི་གཏམ་གྱིས་ཡིད་རབ་དྲང་། །ཐེག་པ་རིམ་དགུར་བཀྲི་བ་དོན་སྤྱོད་དེ། །དེ་དག་འདྲེན་ཕྱིར་རང་ཡང་དོན་དེ་སྤྱོད། །མཐུན་ཕྱོགས་ཀུན་སློང་མི་མཐུན་མཐའ་དག་སྤང་། །རྟག་ཏུ་དྲན་དང་ཤེས་བཞིན་བག་ཡོད་བསྟེན། །འགྲོ་འདུག་ཟ་ཉལ་སྤྱོད་ལམ་རྣམ་པ་བཞིར། །སྤྱོད་ཡུལ་ཡོངས་སུ་དག་པའི་མདོ་སྡེ་ལྟར། །གང་བྱེད་རིགས་མཐུན་ཚིག་གིས་སྨོན་ལམ་འདེབས། །
མཁྱེན་རབ་དབང་ཕྱུག་ཀློང་ཆེན་རབ་འབྱམས་ནི། །སྨོན་པའི་བསླབ་བྱ་ཚད་མེད་བཞི་བསྒོམ་ཞིང་། །འཇུག་པའི་བསླབ་བྱ་ཕ་རོལ་ཕྱིན་དྲུག་སྤྱོད། །བསྡུ་ན་དཀར་ནག་ཆོས་བརྒྱད་འདུ་ཞེས་གསུངས། །འདིར་ནི་ཕན་དང་བདེ་བ་རྣམས་བྱ་ཞིང་། །འདིར་ཡང་མི་ཕན་ཕྱི་མར་གནོད་པ་སྤང་། །སྲོལ་གཉིས་བསླབ་བྱར་མ་འདུས་མེད་ཅེས་སྨྲ། །སྐྱེ་བའི་རྟེན་ནི་ལྷ་ཀླུ་འཕྲོག་མ་སོགས། །སྡིག་ཅན་ལ་ཡང་སྐྱེ་བར་ཀླུ་སྒྲུབ་བཞེད། །ཐོགས་མེད་དེའི་རྟེན་སོ་ཐར་དགོས་ཞེས་གསུངས། །སྤྱིར་ན་སངས་རྒྱས་ཆོས་ལ་དད་བྱེད་ཅིང་། །འབྲས་བུ་བླ་མེད་བྱང་ཆུབ་ལ་དད་དང་། །རྒྱལ་སྲས་སྤྱོད་པ་རྒྱ་མཚོར་དད་བྱེད་ན། །བྱང་སེམས་སྐྱེ་བར་དཀོན་མཆོག་ཏཱ་ལར་གསུངས། །ཐ་མར་ཉམས་ན་གསོ་བའི་ཚུལ་བཤད་པ། །གང་གིས་རིགས་དང་མི་རིགས་མ་བརྟགས་པར། །རྩོམ་མམ་ལྡོག་གམ་བཏང་སྙོམས་འཇོག་ཀྱང་རུང་། །འོས་ལས་འདས་བྱེད་ཐམས་ཅད་ལྟུང་བའི་སྡེ། །དོན་ཆེན་བསྒྲུབ་ལ་ཆུང་བཏང་གཟུགས་བརྙན་ཏེ། །ནུས་པའི་ཡུལ་མིན་ཐམས་ཅད་ལྟུང་བ་མེད། །མི་ནུས་དེར་བརྩོན་དེ་ཡི་གཟུགས་བརྙན་ཡིན། །གཞན་ཕྱིར་ཕན་ན་ལུས་ངག་མི་དགེ་བདུན། །གནང་བའི་སྐབས་ཡོད་དོན་ལ་དགེ་བ་ཡིན། །ཐུན་འདས་ཉམས་ན་འཕགས་པ་ནམ་སྙིང་ལ། །ཐོ་རངས་གསོལ་བཏབ་རྨི་ལམ་ལྟུང་བ་འཆགས། །ལྷག་མ་ཕུང་པོ་གསུམ་པ་ཉིན་མཚན་དུ། །ལན་གསུམ་འདོན་པས་གཞིལ་བ་ཀླུ་སྒྲུབ་ལུགས། །སྨོན་པའི་སེམས་ནི་ནག་པོའི་ཆོས་བཞི་སྤྱད། །སེམས་ཅན་སྙིང་ནས་བློས་བཏང་དེ་གཏོང་འགྱུར། །རྒྱུན་མི་ཆད་སྤྱོད་ངོ་ཚ་ཁྲེལ་མེད་དང་། །དེས་མགུ་དགའ་དང་དེ་ཉིད་ཡོན་ཏན་དུ། །ལྟ་བ་ཀུན་དཀྲིས་ཆེན་པོས་སྡོམ་པ་འཇོམས། །ཕམ་པ་ཞེས་བརྗོད་ཆུང་དང་འབྲིང་ལ་མིན། །ཕས་ཕམ་བྱུང་ན་སླར་བླང་འབྲིང་ནི་གསུམ། །ཐ་མ་གཅིག་མདུན་དངོས་པོ་བརྗོད་པས་བཤགས། །མཐུན་པའི་གང་ཟག་མེད་ན་ཡིད་ཀྱིས་བསྡམ། །རྒྱ་ཆེན་སྤྱོད་པའི་རིང་ལུགས་ཟླ་མེད་དོ། །འདི་འདྲའི་བྱང་ཆུབ་སེམས་ཀྱི་རྩིས་ཟིན་ན། །གཉིད་སོགས་བག་མེད་གྱུར་ལའང་བསོད་ནམས་ཤུགས། །རྒྱུན་མི་ཆད་འབྱུང་རྒྱལ་བའི་སྲས་སུ་འགྱུར། །གྲངས་མེད་གསུམ་བདུན་སོ་གསུམ་བྱང་ཆུབ་ཐོབ། །བྱང་ཆུབ་སེམས་དཔའི་སེམས་བསྐྱེད་ཀྱི་བསླབ་བྱ་བཤད་པའི་རིམ་པར་ཕྱེ་བ་སྟེ་གསུམ་པའོ།། ༈ །།
ཀུན་བཟང་རྡོ་རྗེ་འཆང་དབང་སྟོན་པ་དེས། །འོག་མིན་ཆེན་པོར་རྒྱུད་སྡེ་རྒྱ་མཚོ་གསུངས། །ཕྱིས་ནས་འབྲས་སྤུངས་སོགས་སུ་བཟླས་ཏེ་བསྟན། །ཕྱག་རྡོར་དང་ནི་ཞུ་བའི་འཁོར་གྱིས་བསྡུས། །གྲུབ་ཆེན་བརྒྱད་སོགས་རྒྱ་བོད་མཁས་པས་བཀྲལ། །སྔ་འགྱུར་རིང་ལུགས་བཀའ་གཏེར་གྲགས་པ་དང་། །གསར་མའི་བཞེད་སྲོལ་དཔག་ཏུ་མེད་ན་ཡང་། །རྒྱུད་སྡེ་སྤྱི་ཡི་དམ་ཚིག་འདིར་འཆད་དོ། །ངོ་བོ་སྒོ་གསུམ་ཐབས་ཤེས་ཀྱིས་ཟིན་པར། །བསྡམས་པའི་ཚུལ་ཁྲིམས་སོ་སོའི་རིང་ལུགས་བཞིན། །དབྱེ་བ་བྱ་སྤྱོད་རྣལ་འབྱོར་བླ་མེད་བཞིར། །རྩ་ལྟུང་བཅུ་བཞི་སོ་སོར་གྲངས་ངེས་པ། །དུས་ཀྱི་འཁོར་ལོར་བཤད་པ་གཞན་དུ་བལྟ། །བླ་མེད་ལུགས་ལ་བརྟུལ་ཞུགས་ཉི་ཤུ་ལྔ། །རིགས་ལྔའི་སྡོམ་པ་རྩ་ལྟུང་བཅུ་བཞི་དང་། །སྦོམ་པོ་དང་ནི་རྫོགས་པ་ཆེན་པོའི་སྲོལ། །དང་པོ་མ་ཐོབ་ཐོབ་པའི་ཚུལ་བཤད་པ། །རྡུལ་མཚོན་དང་ནི་དེ་བཞིན་བྷ་ག་དང་། །ཀུན་རྫོབ་དོན་དམ་བྱང་སེམས་དཀྱིལ་འཁོར་བཞིར། །བུམ་པ་གསང་བ་ཤེས་རབ་བཞི་པའི་དབང་། །མཚན་ཉིད་ལྡན་པའི་སློབ་བུར་རིམ་པར་བསྐུར། །སད་རྨི་གཉིད་འཐུག་སྙོམས་འཇུག་གནས་སྐབས་བཞིས། །བསྐྱེད་པའི་སྒོ་གསུམ་ཤེས་བྱའི་དྲི་མ་སྦྱང་། །བསྐྱེད་རིམ་གཏུམ་མོ་དཔེ་དོན་ཡེ་ཤེས་གཉིས། །སྒོམ་དང་སྐུ་བཞི་ཐོབ་པའི་ནུས་རུང་བྱ། །དང་པོ་གནས་གསུམ་རྡོ་རྗེ་གསུམ་བསྐྱེད་ནས། །ཐ་མ་དབང་བཞི་ཡོངས་སུ་རྫོགས་པའི་ཚེ། །རིག་འཛིན་སྡོམ་པ་ཐོབ་ཅིང་དེ་ཡི་རྗེས། །ཁས་བླངས་སྡོམ་དང་དམ་ཚིག་བསླབ་ལ་འབད། །བར་དུ་མི་ཉམས་བསྲུང་བའི་ཐབས་བཤད་པ། །ཐོག་མའི་བརྟུལ་ཞུགས་དུས་ཀྱི་འཁོར་ལོ་ལས། །གསོད་རྫུན་རྐུ་དང་འདོད་ལོག་ཆང་འཐུང་བ། །སྤང་བྱ་བསླབ་པའི་གཞི་ལྔ་སྤང་ཞེས་གསུངས། །ཆོ་ལོ་ཁ་ན་མ་ཐོའི་ཟས་ཟ་དང་། །ངན་ཚིག་འབྱུང་པོ་ལྷ་མིན་ཆོས་བསླབ་པ། །རྣམ་པ་ལྔ་ནི་བྱ་བ་མིན་ལྔའོ། །བ་ལང་བྱིས་པ་སྐྱེས་པ་བུད་མེད་དང་། །མཆོད་རྟེན་བསྣུན་པ་གསོད་པ་ལྔ་རུ་གྲགས། །དགེ་གྲོགས་རྗེ་བོ་སངས་རྒྱས་དགེ་འདུན་དང་། །བླ་མར་ཁོང་ཁྲོ་སྒོམ་རྣམས་འཁུ་བ་ལྔ། །གཟུགས་སྒྲ་དྲི་རོ་རེག་བྱ་ཡུལ་ལྔ་ལ། །མིག་དང་རྣ་བ་སྣ་ལྕེ་ལུས་དབང་ལྔ། །ཞེན་པར་མི་བྱེད་བརྟུལ་ཞུགས་ཉེར་ལྔའོ། །ཐུན་མོང་གྱུར་པ་རིགས་ལྔའི་སྡོམ་པ་ལྔ། །སྨོན་འཇུག་གཉིས་དང་ཚུལ་ཁྲིམས་རྣམ་པ་གསུམ། །སློབ་པ་སངས་རྒྱས་རྣལ་འབྱོར་སྡོམ་པའོ། །རྡོར་དྲིལ་ཕྱག་རྒྱ་བླ་མར་བཟུང་རྡོ་རྗེ། །ནོར་ཆོས་མི་འཇིགས་བྱམས་སྦྱིན་རིན་ཆེན་འབྱུང་། །ཕྱི་ནང་གསང་བའི་ཐེག་འཛིན་པདྨའི་རིགས། །མཆོད་གཏོར་ལས་རིམ་འཛིན་པ་ལས་ཀྱིའོ། །ཁྱད་པར་སྲོག་གཅོད་རྡོ་རྗེའི་རིགས་ཡིན་ཏེ། །ཞིང་བཅུ་ཚང་དང་རླུང་དང་རྟོག་པ་ཡིན། །རིན་ཆེན་རིགས་ལ་མ་བྱིན་ལེན་པ་ནི། །ནོར་དང་བུད་མེད་ཐེག་ཆེན་ཟབ་མོའི་ཆོས། །རང་དང་གཞན་དོན་སྒྲུབ་ལ་དགོངས་པས་གསུངས། །པདྨའི་རིགས་ལ་ལས་ཆོས་དམ་ཚིག་དང་། །ཕྱག་རྒྱ་ཆེ་སྟེ་བུད་མེད་བསྟེན་པར་གསུངས། །ལས་ཀྱི་རིགས་ལ་རྫུན་དུ་སྨྲ་གསུངས་པ། །བདག་དང་སེམས་ཅན་མི་དམིགས་བདེན་མེད་སྟོན། །འཁོར་ལོའི་རིགས་ལ་ཆང་དང་ཤ་ལྔ་དང་། །ཡུལ་ཀུན་བསྟེན་གསུངས་ཕྱི་ནང་གསང་བའི་ཐེག །རིམ་པ་མ་ཉམས་སྤྱོད་པ་བླ་མེད་ལུགས། །
རྩ་བའི་ལྟུང་བ་བཅུ་བཞི་བསྟན་པ་ནི། །སློབ་དཔོན་རྣམ་གསུམ་སྙིང་ནས་སྨོད་པ་དང་། །བརྙས་དང་ཐུགས་དཀྲུགས་ལྟུང་བའི་སྒོ་ཀུན་ལས། །ཤིན་ཏུ་ལྕི་ཕྱིར་འདི་ཉིད་དང་པོར་བཤད། །བླང་དོར་གནས་སྟོན་བདེ་བར་གཤེགས་པའི་བཀའ། །བླ་མས་གསུངས་ཤིང་རང་གིས་གོ་བཞིན་དུ། །ཁྱད་གསོད་མི་མཐུན་སྤྱོད་འབྲེལ་བཀའ་འདས་གཉིས། །སྤྱི་རིང་ཉེ་དང་ནང་འདྲེས་སྤུན་ལ་ཁྲོས། །འཁོན་འཛིན་ཕྲག་དོག་བརྙས་སོགས་གསུམ་པའོ། །སེམས་ཅན་བདེ་བ་ཀུན་དང་བྲལ་ན་བསམ། །སྙིང་ནས་བྱམས་པ་བཏང་བ་བཞི་པའོ། །འདོད་ཆགས་སེམས་ཀྱིས་གནས་སྐབས་མ་ཡིན་པར། །བསམ་བཞིན་ཁུ་བ་འབྱིན་དང་སེམས་ཅན་ལ། །བྱང་ཆུབ་སེམས་བསྐྱེད་བཏང་བ་ལྔ་པ་ཡིན། །ལམ་འཚོལ་མུ་སྟེགས་ལམ་ཞུགས་ཉན་རང་དང་། །ལམ་ཆེན་ཐེག་ཆེན་གྲུབ་མཐར་སྨོད་ན་དྲུག །སྣོད་དང་ཆོ་ག་མ་བྱས་མ་རྫོགས་དང་། །ཉམས་དང་ཟབ་མོས་འཇིགས་ལྔར་གསང་སྒྲོག་བདུན། །ཕུང་ལྔ་སངས་རྒྱས་ལྔ་ལ་བརྙས་པ་ཡིས། །སྨོད་དང་གདུང་བ་བསྐྱེད་ན་བརྒྱད་པ་ཡིན། །གཞི་ལམ་འབྲས་བུའི་རང་བཞིན་དག་པ་ལ། །དཀྲི་བར་ཐེ་ཚོམ་ཟ་བར་དགུ་པར་བཤད། །བསྒྲལ་བའི་ཞིང་བཅུ་ཚང་བ་ནུས་བཞིན་དུ། །མི་སྒྲོལ་བ་དང་བྱམས་པར་བྱེད་ན་བཅུ། །མིང་སོགས་བྲལ་ལ་དངོས་དང་དངོས་མེད་རྟོག །རྟོག་གེས་འཇལ་བར་བྱེད་ན་བཅུ་གཅིག་པའོ། །དད་གསུམ་ལྡན་པའི་སེམས་ཅན་དོན་མི་བྱེད། །སེམས་མི་བསྲུང་དང་བསླུ་བ་བཅུ་གཉིས་པ། །སྐབས་བབས་ཡོ་བྱད་ལོངས་སྤྱོད་དམ་ཚིག་རྫས། །དུས་ཚོད་འབྲེལ་ཀྱང་མི་བསྟེན་བཅུ་གསུམ་པ། །སྤྱི་དང་བྱེ་བྲག་ལ་ལྟོས་ཤེས་རབ་མ། །ངོས་ལྐོག་སྙིང་ཚིམ་སྨད་གོ་བཅུ་བཞི་པའོ། །ད་ནི་ཡན་ལག་སྦོམ་པོའི་ལྟུང་བ་བཤད། །དབང་དང་དམ་ཚིག་མ་སྨིན་རིག་མ་བསྟེན། །ཚོགས་ཀྱི་འཁོར་ལོའི་དུས་དུ་ལུས་ངག་རྩོད། །མ་གསུངས་རིག་མར་རང་སྟོབས་བདུད་རྩི་ལེན། །སྣོད་ལྡན་སློབ་མར་གསང་སྔགས་མི་སྟོན་དང་། །དད་ལྡན་ཆོས་འདྲི་བ་ལ་ཆོས་གཞན་སྟོན། །ཉན་ཐོས་ནང་དུ་ཞག་བདུན་ལོངས་པར་བསྡད། །རྣལ་འབྱོར་ཡེ་ཤེས་མི་ལྡན་སྔགས་པར་རློམ། །སྣོད་མིན་ལ་བཤད་ཡན་ལག་ལྟུང་བ་བརྒྱད། །བསྙེན་སོགས་མ་བྱས་དབང་རབ་ལས་སོགས་འཇུག །ཕྱི་ཆོས་མོས་ལ་ལུས་ཀྱི་ཕྱག་རྒྱ་བསྟན། །སྡོམ་པ་གཉིས་ཀྱི་བཅས་ལས་དགོས་མེད་འདའ། །ཞེས་སོགས་སྦོམ་པོའི་ལྟུང་བ་དུ་མ་རྣམས། །ཡོད་ཀྱང་ཉེས་པ་ཆུང་ཞེས་དུས་འཁོར་བཤད། །ཁྱད་པར་སྔ་འགྱུར་རྫོགས་པ་ཆེན་པོའི་སྲོལ། །རྩ་བའི་བླ་མའི་སྐུ་གསུང་ཐུགས་གསུམ་ལ། །དགུ་དགུར་ཕྱེ་བ་ཉི་ཤུ་རྩ་བདུན་དང་། །ཡན་ལག་དམ་ཚིག་ཉི་ཤུ་རྩ་ལྔ་ནི། །ཏ་ན་ག་ཎ་མ་བྱིན་ལེན་དང་རྫུན། །ངག་འཁྱལ་རྣམས་ནི་སྤྱད་པར་བྱ་བ་ལྔ། །འདོད་ཆགས་ཞེ་སྡང་གཏི་མུག་ང་རྒྱལ་དང་། །ཕྲག་དོག་ལྔ་ནི་མི་སྤང་དམ་ཚིག་ལྔ། །དྲི་ཆེན་དྲི་ཆུ་རཀྟ་མཱཾ་ས་དང་། །རྡོ་རྗེ་ཟིལ་པ་དང་དུ་བླང་བ་ལྔ། །ཕུང་ལྔ་འབྱུང་ལྔ་ཡུལ་ལྔ་དབང་པོ་ལྔ། །ཁ་དོག་ལྔ་རྣམས་ལྷ་རུ་ཤེས་པ་ལྔ། །དེ་བཞིན་གཤེགས་དང་རྡོ་རྗེ་རིན་པོ་ཆེ། །
པདྨ་ལས་རིགས་བསྒྲུབ་བྱ་ལྔ་རྣམས་ནི། །དུས་ཚོད་འབྲེལ་བའི་སྤྱོད་པས་དགོངས་པ་བླང་། །དེ་སོགས་དམ་ཚིག་རྣམ་བཞག་མང་གསུངས་པ། །རྩ་བ་ཡན་ལག་བཅས་འདིར་མ་འདུས་མེད། །མདོར་ན་རང་ལུས་རྡོ་རྗེ་གསུམ་ཤེས་ན། །སྔགས་ཀྱི་དམ་ཚིག་ས་ཡ་འབུམ་སྡེ་འདུས། །སྐྱེ་བའི་རྟེན་ནི་ཉིན་བཞིན་བྲམ་ཟེ་གསོད། །མཚམས་མེད་ལྔ་བྱེད་ལ་སོགས་ཀུན་ལའོ། །ཐ་མར་ཉམས་ན་གསོ་བའི་ཚུལ་བཤད་པ། །ལྟུང་མཚམས་མི་ཤེས་བླ་མ་སོགས་མི་གུས། །བག་མེད་སྤྱོད་ཅིང་ཉོན་མོངས་མང་བ་བཞི། །ལྟུང་བ་འབྱུང་བའི་སྒོ་བཞིར་ཐོགས་མེད་བཞེད། །དེ་ཡི་གཉེན་པོར་བསླབ་བྱར་བསླབ་པ་དང་། །ཀུན་ལ་གུས་བསྐྱེད་རྟག་པར་དྲན་ཤེས་བསྟེན། །ཉོན་མོངས་གང་ཆེའི་གཉེན་པོ་འབད་དེ་བསླབ། །སྤང་བྱ་བཞིའི་སྟེང་བརྗེད་ངས་དྲན་མི་གསལ། །གཉིས་བསྣན་དམ་ཚིག་ཉམས་པའི་རྒྱུ་དྲུག་ཅེས། །དཔལ་ལྡན་སྡོམ་པའི་རྒྱུད་ལས་གསལ་བར་གསུངས། །ཀུན་ལ་ཡུལ་བསམ་སྦྱོར་བ་མཐར་ཐུག་གམ། །ཀུན་སློང་ཉོན་མོངས་གང་འགལ་དེར་ཤེས་དང་། །ལུས་ངག་སྦྱོར་བྱས་དངོས་གཞིར་བར་ཆོད་པ། །མ་འཁྲུལ་སྤྱད་དང་འགྱོད་མེད་བཤགས་ཚད་འདས། །ཕམ་པ་ཞེས་བརྗོད་དངོས་གཞི་མ་ཚང་ན། །ཐུན་འདས་ལྟུང་བ་ཞེས་བརྗོད་ལྷག་མ་ལྟར། །རིམ་པས་དམན་ན་སྦོམ་པོ་ལྟུང་བྱེད་དང་། །ཉེས་བྱས་ལྟུང་བའི་གཟུགས་བརྙན་ཤེས་པར་བྱ། །ན་དང་དབང་ཉམས་བྱ་བ་གཞན་གྱིས་དང་། །དོན་ཆེན་སྐྱེ་མེད་བརྟན་དང་དགོས་ལྡན་དང་། །ནུས་རྙེད་གནང་དང་བཀའ་བསྒོ་བར་ཆད་ལས། །ཉེས་པ་མེད་ཅེས་སྙིང་པོ་རྒྱན་ལས་གསུངས། །དེ་ལྟར་ཉིན་མཚན་ཐུན་ལ་ལན་དྲུག་ཏུ། །སྤང་བླང་དམ་ཚིག་གནས་ལ་སྒྲིམས་ཏེ་དཔྱད། །དྲུག་ཆ་འདས་ན་ཐུན་ཚོད་འདས་ཞེས་བྱ། །ཞག་གཅིག་ཟླ་གཅིག་ལོ་གཅིག་ལོ་གཉིས་འདས། །འགལ་ཉམས་འདས་རལ་ཞེས་བརྗོད་དེ་དག་ཀྱང་། །སྙིང་ནས་བཤགས་ན་གསོར་རུང་ཕྱི་རིམ་ལྕི། །ལོ་གསུམ་འདས་ན་གསོར་མི་རུང་བ་ཡིན། །དབང་བདུན་ཐོབ་ལ་ལྷ་གྲངས་རེ་རེ་ལ། །བཟླས་པ་སུམ་ཁྲི་དྲུག་སྟོང་བྱས་པའི་སྦྱང་། །བུམ་གསང་ཐོབ་ཉམས་སྔོན་དུ་ཆད་ལས་སྦྱང་། །དེ་རྗེས་དཀྱིལ་འཁོར་ཞུགས་ལ་དབང་བཞི་ལེན། །ཤེར་དབང་ཚིག་དབང་ཐོབ་ཉམས་བསྐྱེད་རིམ་དང་། །འཕོ་མེད་ཚུལ་ཁྲིམས་རྫོགས་པའི་རིམ་པ་དང་། །རང་རྒྱུད་བྱིན་རླབས་མ་གཏོགས་གཞན་མི་འདག །འགལ་ན་ཚོགས་འཁོར་ཉམས་ན་བདོག་པས་བསྐང་། །འདས་ན་བུ་དང་ཆུང་མ་ནོར་སོགས་དང་། །རལ་ན་རང་གི་སྲོག་གིས་གསོ་བར་བཤད། །སྙིང་པོ་རྒྱན་ལས་གསོ་བའི་ཆོ་ག་ནི། །ཚོགས་ཞིང་ལ་བཤགས་དྲལ་བའི་སྔགས་རྒྱ་དང་། །བཀྲུ་བའི་རིམ་པ་གཏུམ་མོའི་མེས་སྲེག་དང་། །མི་དམིགས་བསྒོམ་དང་དབང་བཞི་བླང་བ་དང་། །ཚོགས་སུ་ཞུ་དང་རྟེན་ལ་སྨྲེ་བ་དང་། །མཎྜལ་འབུལ་དང་མཆོད་རྟེན་བྱ་བ་དང་། །མེ་ལ་སྦྱང་དང་གཏོར་མ་གཏོང་བ་དང་། །གསང་སྔགས་བཟླ་དང་ཟབ་མོའི་བསམ་གཏན་དང་། །སྲོག་སྐྱོབ་བཀའ་ཀློག་བླ་མ་བསྟེན་པ་དང་། །བདག་འཇུག་རྒྱལ་བའི་ཡིག་བརྒྱ་དུས་བཟང་བཟླ། །ཕུང་པོ་གསུམ་པ་རྡོར་སེམས་བླ་མ་དང་། །ཐིག་ལེ་ཕྲ་མོའི་རྣལ་འབྱོར་བསྒོམ་པས་གསོ། །གླང་ཆེན་རབ་འབོག་རྒྱུད་ལས་གསུངས་པ་ཡི། །རྣལ་འབྱོར་སྤྱི་ཁྲུས་འགྱོད་ཚངས་དོང་སྤྲུག་གི །བཤགས་པས་མི་འདག་མེད་ཕྱིར་ཉམས་སུ་བླང་། །མ་བཤགས་ཚེ་འདིར་ཡིད་མི་འོང་བས་མནར། །ཕྱི་མ་རྡོ་རྗེའི་དམྱལ་བ་ཞེས་བྱ་བ། །མནར་མེད་དོ་ཟླ་མེད་པའི་གནས་སུ་སྐྱེ། །མ་ཉམས་རིང་མཐའ་སྐྱེ་བ་བཅུ་དྲུག་གམ། །མྱུར་ན་ཚེ་འདི འམ་འཆི་ཁ་བར་དོ་རུ། །ཐུན་མོང་གྲུབ་པ་བརྒྱད་དང་དབང་ཕྱུག་བརྒྱད། །མཆོག་གི་དངོས་གྲུབ་ཁ་སྦྱོར་བདུན་ལྡན་ཐོབ། །དེ་ཕྱིར་རང་གཞན་དོན་གཉིས་ལྷུན་གྱིས་གྲུབ། །གསང་སྔགས་རིག་འཛིན་སྡོམ་པའི་རིམ་པར་ཕྱེ་བ་སྟེ་བཞི་པའོ།། ༈ །།
དེ་ལྟའི་སྡོམ་གསུམ་གང་ཟག་རྒྱུད་གཅིག་ལ། །རང་ལྡོག་མ་འདྲེས་དགག་དགོས་ཡོངས་སུ་རྫོགས། །ངོ་བོ་གནས་འགྱུར་ཡོན་ཏན་ཡར་ལྡན་པས། །གནད་ཀྱིས་མི་འགལ་དུས་སྐབས་གང་གཙོར་སྤྱད། །དེ་ཡང་བླང་ཡུལ་བསམ་པ་ཆོ་ག་རྣམས། །སོ་སོར་ངེས་ཕྱིར་རང་ལྡོག་མ་འདྲེས་ཡིན། །དགག་བྱ་ཉོན་མོངས་དགོས་པ་མི་འཆིང་བར། །རང་རང་ལམ་གྱི་ངོས་ནས་ཡོངས་སུ་རྫོགས། །སྤོང་བསྒྱུར་ལམ་དུ་བྱེད་པ་སོ་སོ་ཡང་། །ཉོན་མོངས་རང་མཚན་སྤོང་བར་མཁས་རྣམས་མཐུན། །སོ་ཐར་ཀུན་སློང་སེམས་བསྐྱེད་ཀྱིས་ཟིན་ན། །ཉེས་སྤྱོད་སྡོམ་པ་ཞེས་བྱའི་ཚུལ་ཁྲིམས་ཡིན། །དབང་ཐོབ་རྡོ་རྗེ་འཛིན་པའི་སྡོམ་པར་འགྱུར། །དེ་ཕྱིར་ངོ་བོ་གནས་འགྱུར་ཡིན་ནོ་ཞེས། །འབུམ་ཕྲག་ལྔ་པའི་ལུང་གིས་གསལ་བར་གྲུབ། །འཇིག་རྟེན་རྣལ་འབྱོར་རྣལ་འབྱོར་བློ་ཁྱད་ཀྱིས། །གོང་མ་གོང་མས་གནོད་ཕྱིར་འོག་མ་ཡི། །ཡོན་ཏན་ཡར་ལྡན་འོག་མ་ཟིལ་གྱིས་གནོན། །འདུ་ཤེས་གསུམ་གྱིས་འཁྲིག་ན་རྣལ་འབྱོར་དེ། །ཡུལ་བསམ་སྦྱོར་བ་མཐར་ཐུག་མ་ཚང་བས། །རྨི་ལམ་ཇི་བཞིན་གནད་ཀྱིས་འགལ་མི་སྲིད། །སྡིག་ཏོ་མི་དགེའི་ཕྱོགས་དང་ཚོགས་པའི་གསེབ། །འོག་མ་གཙོར་སྤྱོད་འདོད་པས་དབེན་པ་དང་། །སྤྱོད་པའི་དུས་དང་དབེན་པར་གསང་སྔགས་སྤྱད། །ནང་མ་འདོམ་ན་མ་འདྲེས་ཡོངས་རྫོགས་བསྲུང་། །འདོམ་ན་དགག་དགོས་བརྩི་ཞེས་མཁས་རྣམས་བཞེད། །ལས་དང་པོ་དང་རྣལ་འབྱོར་གྲུབ་ཐོབ་དང་། །ཐམས་ཅད་མཁྱེན་པའི་སྤྱོད་པ་གང་ཡིན་པ། །དུས་ཚོད་འབྲེལ་བར་དགོས་ཞེས་དུས་འཁོར་བཤད། །ཡོན་ཏན་གཞི་རྟེན་སོ་ཐར་གང་ནུས་སྟེང་། །བྱང་ཆུབ་སེམས་བསྐྱེད་སྔགས་ཀྱི་ཡན་ལག་ཡིན། །སྨིན་བྱེད་དབང་ཐོབ་སྡོམ་གསུམ་མིག་ལྟར་བསྲུང་། །གདན་གསུམ་ལྷ་རུ་ཤེས་པའི་བསྐྱེད་རིམ་དང་། །མཚན་བཅས་མཚན་མ་མེད་པའི་རྫོགས་རིམ་བསྒོམ། །ཉེ་རྒྱུའི་སྤྱོད་པས་རིམ་བཞིན་མཚམས་སྦྱར་ན། །འདིའམ་འཆི་ཁ་དང་ནི་བར་དོ་རུ། །རང་བཞིན་སྤྲུལ་སྐུའི་ཞིང་དུ་རྫོགས་འཚང་རྒྱ། །སྡོམ་གསུམ་སྤྱིར་དཔྱད་པའི་རིམ་པར་ཕྱེ་བ་སྟེ་ལྔ་པའོ།། ༈ །།
དེང་སང་མ་སྦྱངས་མུ་ཅོར་སྨྲ་བ་བརྒྱས། །རང་གི་ཡེ་ཤེས་རྡུལ་ཙམ་མ་རྟོགས་པར། །རང་བཟོའི་ཆོ་གས་རྨོངས་རྣམས་ཚིམ་པའི་དུས། །སྐྱབས་དེ་བསམས་ཀྱིན་སྙིང་ནས་མཆི་མ་བཀུ། །མདོ་སྔགས་ལམ་རྣམས་མུ་མེད་འགྲོ་བའི་ཕྱིར། །ཚང་ལ་མ་ནོར་ལམ་འདི་རྒྱལ་བས་གསུངས། །གངས་ཅན་འདི་ན་དེ་དག་ཕྱོགས་རེར་འཛིན། །གཅིག་ཏུ་སེམས་ཀྱང་སྡོམ་གསུམ་མིང་ཙམ་ལུས། །འདི་ནི་མཁས་གྲུབ་དུ་མའི་ལེགས་བཤད་ལས། །སྒྲིམས་པོའི་བློ་ཡིས་ཕྱོགས་གཅིག་དག་ཏུ་བཀོད། །དེ་ཕྱིར་ནོངས་པའི་དྲི་མ་མེད་སྙམ་རློམ། །དགེ་དེས་ཀུན་བཟང་གོ་འཕང་མྱུར་ཐོབ་ཤོག །ཅེས་སྡོམ་གསུམ་རྣམ་ངེས་ཚིག་གིས་རིམ་པར་ཕྱེ་བ་འདི་གངས་རིའི་ཕྲེང་བས་བསྐོར་བའི་ཡུལ་ལྗོངས་ལྷོ་ཕྱོགས་ཀྱི་རྒྱུད་དུ་བྱུང་བ་ངེས་པར་འབྱུང་བའི་བསམ་པ་ཅན་མངའ་རིས་ཀྱི་པཎྜི་ཏ་པདྨ་དབང་གི་རྒྱལ་པོས་བཀོད་པ། ཕྱོགས་དུས་ཐམས་ཅད་དུ་རང་བཞིན་རྫོགས་པ་ཆེན་པོའི་བསྟན་པ་ལ་བྱ་བ་བྱེད་ནུས་པར་གྱུར་ཅིག ། ། །
༄༅། །སྡོམ་གསུམ་རྣམ་པར་ངེས་པའི་མཆན་འགྲེལ་རིག་པ་འཛིན་པའི་འཇུག་ངོགས་ཞེས་བྱ་བ་བཞུགས་སོ། །
མཁན་ཆེན༧ཡོན་ཏན་རྒྱ་མཚོས་མཛད།
༈ བླ་མ་དམ་པའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། །
བྱིན་གྱིས་རླབས་པར་མཛད་དུ་གསོལ།
ཆོས་དབྱིངས་མཁའ་ལས་ཡེ་ཤེས་ཉི་མ་ནི། །
དམ་ཆོས་འོད་ཀྱི་དྲྭ་བ་འགྱེད་བཞིན་དུ། །
འཕགས་ཚོགས་གསེར་རིའི་བླ་རུ་ཆས་པ་ན། །
གདུལ་འགྲོའི་གླིང་གི་རྨོངས་མུན་བསལ་བ་དང་། །
ཆབ་གཅིག་བསྟན་པའི་པད་ཚལ་རབ་རྒྱས་ཏེ། །
ཐར་འདོད་སྐལ་བཟང་བུང་བའི་ཚོགས་རྣམས་ལ། །
བསླབ་གསུམ་བཅུད་མཆོག་རོལ་པའི་དཔལ་སྟེར་བ། །
ཐུབ་དབང་པདྨོའི་གཉེན་དེར་གུས་པས་འདུད། །
སེམས་ཀྱི་ཐ་བར་ངེས་འབྱུང་བརླན་བཀྲམ་སྟེ། །གཞན་ཕན་བྱང་ཆུབ་སེམས་ཀྱི་མྱུ་གུ་དང་། །རྣམ་དག་དབང་བཞིའི་འབྲས་བུ་འབྱིན་པའི་ཐབས། །མ་ནོར་འདོམས་པའི་ལེགས་བཤད་སྡོམ་པ་གསུམ། །རྣམ་པར་ངེས་པའི་རྣམ་བཤད་རྩོམ་པ་ཡི། །རྣམ་དཔྱོད་ཤེས་རབ་བདག་ལ་མེད་ནའང་། །རྣམ་གྲོལ་སྒྲུབ་པའི་གྲོགས་ཀྱི་ཐུགས་བཞེད་བཞིན། །རྣམ་པར་བསྡུས་པའི་མཆན་ཙམ་བྲི་བར་བྱ། །དེ་ལ་འདིར་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེས་བསྐལ་བ་དཔག་ཏུ་མེད་པའི་སྔོན་རོལ་དུ་མངོན་པར་རྫོགས་པར་སངས་རྒྱས་ནས་དེ་བཞིན་གཤེགས་པའི་རྣམ་པར་རོལ་བ་ཚད་མེད་པའི་སྒྲོན་མ་བཀོད་དེ་འགྲོ་བ་རྣམས་ཇི་ལྟར་འཚམས་པས་འདུལ་བའི་དོན་བསམ་གྱིས་མི་ཁྱབ་པ་རྒྱུན་ཆད་མེད་ཅིང་ལྷུན་གྱིས་གྲུབ་པར་མཛད་པ་ལས། ཞིང་འདིའི་གདུལ་བྱ་ལས་བརྩམས་ཏེ་སླར་ཡང་འཚང་རྒྱ་བའི་ཚུལ་བསྟན་ནས་ཆོས་ཕུང་བརྒྱད་ཁྲི་བཞི་སྟོང་གསུངས་པ་ཐམས་ཅད་བསྡུ་ན་སྡེ་སྣོད་བཞིར་འདུ་ཞིང་། དེ་དག་གི་དགོངས་པ་འགྲེལ་བའི་བསྟན་བཅོས་ཀྱང་འཕགས་བོད་ཀྱི་པཎ་གྲུབ་རྣམས་ཀྱིས་མཛད་པ་མང་དུ་ཡོད་པ་ལས། སྐབས་འདིར་རྗེ་བཙུན་འཇམ་དཔལ་དབྱངས་ཆོས་ཀྱི་རྒྱལ་པོའི་ཚུལ་བཟུང་བ་མངའ་བདག་ཁྲི་སྲོང་ལྡེའུ་བཙན་གྱི་ཡང་སྲིད་མཁས་པའི་ཕུལ་དུ་ཕྱིན་ཅིང་གྲུབ་པའི་ས་མཐོར་གཤེགས་པ་མངའ་རིས་ཀྱི་པཎྚི་ཏ་ཆེན་པོ་པདྨ་དབང་རྒྱལ་རྡོ་རྗེ་གྲགས་པ་རྒྱལ་མཚན་དཔལ་་བཟང་པོས་གསུངས་རབ་དགོངས་འགྲེལ་དང་བཅས་པ་དེ་དག་གི་ཉམས་སུ་བླང་བྱ་ཐམས་ཅད་སྡོམ་པ་གསུམ་གྱི་ཉམས་ལེན་གྱི་ཁོངས་སུ་འདུ་བར་གཟིགས་ནས་མཛད་པའི་ལེགས་བཤད་རྨད་དུ་བྱུང་བ་འདི་འཆད་པར་བྱ་བ་ལ། གསུམ་སྟེ། ཀླད་ཀྱི་དོན། གཞུང་གི་དོན། མཇུག་གི་དོན་ནོ། དང་པོ་ལ་གསུམ་ལས། ཐོག་མར་དབང་པོ་རབ་འབྲིང་ཐ་མ་གསུམ་གྱིས་རིམ་བཞིན་གཞུང་གི་དོན་ཐམས་ཅད་དང་། ཕྱོགས་ཙམ་དང་། གླེགས་བམ་ཙམ་ངོ་ཤེས་པའི་ཕྱིར་མཚན་སྨོས་པ་ནི། སེམས་ཀྱི་ར༵ང་བཞི༵ན་ལ་སྐུ་གསུམ་གྱི་ཡོན་ཏན་ཐམས་ཅད་ལྷུན་གྱིས་གྲུབ་པར་རྫོག༵ས་པ༵་ནི་ཆོས་ཐམས་ཅད་ཀྱི་གནས་ལུགས་ཡིན་པས་ཆེ༵ན་པོ༵་སྟེ་དེའི༵་ཚུལ་མ་ནོར་བར་དངོས་་སུ་གཏན་ལ་འབེབས་པར་བྱེད་པ་ནི་ལ༵མ་ཐམས་ཅད་ཀྱི༵་མཐར་ཐུག་ཨ་ཏི་ཡོ་ག་ཡིན་ཞིང་། ཨ་ནུ་མན་ཆད་མདོ་སྔགས་ཀྱི་ལམ་ཐམས་ཅད་བརྒྱུད་ནས་དེ་རྟོགས་བྱེད་དུ་འགྲོ་བས་ཆ༵་ལ༵ག་དང་། དེ་ཐམས་ཅད་ཀྱི་ཉམས་ལེན་གྱི་སྙིང་པོ་ནི་སྡོམ༵་པ༵་གསུ༵མ་ཡིན་ལ། དེའི་དོན་ཚད་མ་གསུམ་གྱིས་སྒྲོ་སྐུར་དང་བྲལ་བར་གཏན་ལ་ཕབ་པས་རྣམ༵་པར༵་ངེས༵་པའི་རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་དགོས་ཆེད་ཐར་བ་ཐོབ་པའི་དོན་དུ་བརྗོད་བྱ་བཀའ་ཡི་དོན་བཤད་ཅིང་། བྱེད་ལས་ཉོན་མོངས་པའི་དགྲ་འཆོས་ཤིང་ངན་འགྲོའི་སྲིད་པ་ལས་སྐྱོབ་པས་བསྟན༵་བཅོས༵་ཏེ། རྣམ་བཤད་རིག་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང་། །ངན་འགྲོའི་སྲིད་ལས་སྐྱོབ་བྱེད་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་གསུངས། ཞེས༵་བྱ༵་བ༵་ནི་མིང་སྒྲོག་པའོ། །དེ་ནས་མཚན་དེ་དང་ལྡན་པའི་བསྟན་བཅོས་དངོས་བཤད་པའི་ཐོག་མར། ཇི་སྐད་དུ།
མགོན་པོ་ཀླུའི་ཞལ་ནས།
བསྟན་བཅོས་བྱེད་པོས་སྟོན་པ་ལ། །
མཆོད་པར་བརྗོད་པ་འབྲས་མེད་མིན། །
སྟོན་པ་དང་ནི་བསྟན་བཅོས་ལ། །
དད་འདུན་བསྐྱེད་པར་བྱ་ཕྱིར་རོ། །ཞེས་པ་ལྟར།
རང་གི་ཚོགས་རྫོགས་ནས་བརྩམས་པ་མཐར་བྱིན་པ་དང་། རྗེས་འཇུག་རྣམས་ཀྱིས་བསྟན་བཅོས་མཆོག་ཏུ་རིག་ནས་གུས་པས་འཇུག་པའི་ཕྱིར། གཉིས་པ། ཡུལ་དམ་པ་རྣམས་ལ་མཆོད་པར་བརྗོད་པ་ནི། ན༵་མོ༵་ཞེས་པ་ཕྱག་འཚལ་བའི་དོན་ནོ། །གང་ལ་ན། གུ༵་ར༵་ཝེ༵་ཞེས་གུ་རུའི་སྒྲ་ལྕི་བ་ལ་འཇུག་པས། སྡོམ་པ་གསུམ་གྱི་བཀའ་དྲིན་ནོད་པའི་བླ་མ་རྣམས་ཡོན་ཏན་གྱི་ཁུར་དང་ཕན་གནོད་ཀྱི་ཡུལ་དུ་ལྕི་བས་ན་དེ་རྣམས་ལའོ། །གང་དག་གསང་སྔགས་མ་གཏོགས་སོར་བྱང་གཉིས་སུ་བླ་མ་ཞེས་པའི་སྒྲ་བཤད་པ་ཡོད་དམ་སྙམ་ན་ཡོད་དེ། ཀཱ་རི་ཀཱ་ལྔ་བཅུ་པ་ལས། བླ་མ་གནས་པའི་སྒོ་གླེགས་ལ། །ལག་པས་དལ་གྱིས་བརྡུང་བར་བྱ། །ཞེས་དང་། སྡོམ་པ་ཉི་ཤུ་པར། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླང་པར་བྱ། །ཞེས་སོ། །ཁྱད་པར་དུ་ཚེ་རབས་དུ་མར་རྗེས་སུ་བཟུང་ཞིང་བྱང་ཆུབ་ཏུ་ལུང་སྟོན་པ་པོའི་བཀའ་དྲིན་དྲན་པས་མཆོད་པར་བརྗོད་པ་ནི། རིགས་བྱེད་ཀྱི་གཏམ་ལས་རྒྱ་མཚོ་བསྲུབས་པ་ལས་ཟླ་བ་ཐོན་པའི་གཏམ་དང་ཆོས་་མཚུངས་སྦྱར་ཏེ་གཟུགས་ཅན་གྱི་རྒྱན་དུ་མཛད་ནས་རྒྱུ་བསོད་ནམས་དང་ཡེ་ཤེས་ཀྱི་དཔ༵ལ་ཕུན་སུམ་ཚོགས་པ་དང་ལྡན༵་པའི་ཚོ༵གས་གཉི༵ས་ཀྱི་ཆུ༵་གཏེ༵ར་བསྲུ༵བས་ཤིང་བསགས་པ༵་ལ༵ས། འབྲས་བུ་ཆོས་ཐམས་ཅད་ལ་ཆགས་ཐོགས་མེད་པའི་མཁྱེ༵ན་པ་དང་དམིགས་པ་མེད་པའི་བརྩེ༵་བའི་ཐུགས་རྗེ་ཆེན་པོ་ཟུང་དུ་འཇུག་པ་འོ༵ད་དཀ༵ར་ཏེ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ལྟ་བུ་ལས་གདུལ་བྱ་རྣམས་ངེ༵ས་གས༵ང་བླ་ན་མེད་པའི་ལམ་དང་འབྲས་བུ་དཀྲི་ནུས་པའི་ཕྲིན་ལས་རྩོལ་མེད་དུ་བྱུང་བས་ཕྱོགས་ཀྱི་ཐ་གྲུ༵་ཐམས་ཅད་ཁྱབ་པའི་ཆོས་ཀྱི་ཆ༵ར་འབེ༵བས་པ་ནི་ཟླ་བའི་བསིལ་ཟེར་དང་ཆོས་མཚུངས་སྦྱར་ལ། དེ་ལྟ་བུའི་མཁྱེན་བརྩེ་ནུས་གསུམ་གྱི་ཡོན་ཏན་དང་ལྡན་པ་ཉིད་ནི་གདུལ་བྱ་ཁྱད་པར་བ་གང༵ས་ཅ༵ན་གྱི་ལྗོངས་འདིའི་མཚོན་པའི་སའི་སྟེང་གི་མཁ༵ས་པ་དང་གྲུབ༵་པ་ཡོང༵ས་ཀྱི༵་གཙུ༵ག་གི་རྒྱ༵ན་མཆོ༵ག་ཏུ་བརྟེན་པར་འོས་པ་འཛམ་གླིང་ན་ཆེ་བའི་རིག་སྔགས་འཆང་ཆེན་པོ། རྒྱ་མཚོ༵་དྲི་མེད་མདངས་ལྡན་དུ། ཕའི་རྒྱུ་དང་མའི་རྐྱེན་ལ་མ་ལྟོས་པར་རིག་པ་ཐོལ་སྐྱེས༵་ཀྱི་ཚུལ་དུ་འཁྲུངས་ཤིང་། གནས་ལུགས་དོན་དམ་པའི་ཡེ་ཤེས་གཟུང་འཛིན་གྱི་རྣམ་པར་རྟོག་པས་མི་ཕྱེད་པ་དང་། ཡེ་ཤེས་ཀྱི་སྐུ་སྐྱེ་འཆི་བགྲེས་རྒུད་དང་བྲལ་བས་རྡོ༵་རྗེ༵། གདུལ་བྱ་རྣམས་རང་རང་གི་སྐལ་བ་བཞིན་ཕན་བདེ་ལ་འགོད་པར་མཛད་པའི་འགྲོ༵་བ༵འི་བླ༵་མ༵་དེ་ལ་རྩོམ་པ་པོ་མངོན་པར་དང་བ་བཅས་པར་གུས་པས་འདུ༵ད་དོ་ཞེས་ཕྱག་མཛད་པ་ནི་ཀུན་རྫོབ་ཀྱི་ཕྱག་དང་། ཡུལ་དང་ཡུལ་ཅན་གཉིས་མེད་དུ་རྟོགས་པ་ནི་དོན་དམ་ལྟ་བ་་མཇལ་བའི་ཕྱག་གོ །དེ་ལྟར་མཆོད་པར་བརྗོད་ནས། གསུམ་པ། བརྩམ་པར་བྱ་བ་བར་མ་དོར་ཡལ་བར་མི་འདོར་ཞིང་རྗེས་འཇུག་རྣམས་ཐར་བ་ལ་བསྐུལ་བའི་ཕྱིར་དམ་བཅའ་བ་ནི། འགྲོ༵་བའི་བློ༵འི་སྒྲིབ་གཉིས་ཀྱི་དྲི༵་མ༵་འཁྲུ༵ད་པ་ལ་མཁ༵ས་པའི་རྩོམ་པ་པོ་རང་ཉིད་འཇིག་རྟེན་ན་ཡོན་ཏན་དང་ལྡན་པར་གྲགས་པའི་དྲ༵ང་སྲོ༵ང་གི༵་གཟུགས་སུ་བཀོད་ནས་གསུང་རབ་དགོངས་འགྲེལ་དང་བཅས་པ་མཁྱེན་པའི་བློ༵་གྲོ༵ས་ནི་བཻ༵ཌཱུ༵ཪྱའི་བུ༵མ་པ་བཟ༵ང་པོ་ར༵བ་ཏུ་དག་པ་དྲང་སྲོང་དེའི་ལག་ཏུ་ཐོ༵གས་པ་དང་མཚུངས་ཆོས་སྦྱར་ན༵ས་མ་རྟོགས་ལོག་རྟོག་སོགས་ཀྱི་སྐྱོན་མེད་པའི་ལེ༵གས་བཤ༵ད་སྡོ༵མ་པ་གསུ༵མ་གྱི་བསྟན་བཅོས་ནི། བུམ་པ་དེའི་ནང་དུ་ཡོད་པའི་བདུ༵ད་རྩི༵འི་ཆུས་གྲིབ་ནད་སོགས་སེལ་བ་ལྟར་སྡོམ་པ་གསུམ་པོས་འཁོར་བའི་སྡུག་བསྔལ་ཐམས་ཅད་ཀྱི་རྩ་བ་ཉོན་མོངས་མ་ལུས་སེལ་བར་བྱེད་པ་འདི་སྦྱི༵ན་པ་ཡིན་གྱི༵། ཐར་བ་མཆོག་གི་གོ་འཕང་ཐོབ་པའི་ལམ་མ་ནོར་བ་སྡོམ་པ་གསུམ་གྱི་ཉམས་ལེན་དོ༵ན་དུ་གཉེ༵ར་བའི་བསྐལ་བ་དང་ལྡན་པའི་སྐྱེ༵་བོ༵འི་ཚོ༵གས་རྣ༵མས་འདི༵ར་འདུ༵ས་ལ་ཐོས་བསམ་ལ་སོགས་པས་གཏན་ལ་ཕབ་ནས་དོན་བཅུད་མྱོང་བར་གྱིས་ཤི༵ག་ཅེས་པའོ། །འདིས་བསྟན་བཅོས་འདིའི་དགོས་སོགས་ཆོས་བཞི་ལེགས་པར་བསྟན་ཏེ། སྡོམ་པ་གསུམ་ནི་བརྗོད་བྱ། དེ་རྗོད་བྱེད་ཀྱི་ལེགས་བཤད་འདི་ལས་ལེགས་པར་རྟོགས་ཏེ་ཐར་པའི་ལམ་ལ་ཞུགས་པ་ནི་དགོས་པ། ཞུགས་པ་མཐར་ཕྱིན་ནས་བྱང་ཆུབ་གྲུབ་པ་ནི་ཉིང་དགོས། དེ་དག་ཀྱང་གཅིག་ལ་བརྟེན་ནས་གཅིག་འབྱུང་བས་འབྲེལ་བ་ཅན་དུ་གྲུབ་པ་ནི་འབྲེལ་བའོ། །
གཉིས་པ་གཞུང་གི་དོན་ལ་ལེའུ་ལྔ་ཡོད་པའི་དང་པོ་སྡོམ་གསུམ་སྤྱིའི་བཤད་གཞིའི་རིམ་པར་ཕྱེ་བ་ལའང་ལྔ་ལས། དང་པོ། དེ་ལྟར་ཐར་བ་ལ་བསྐུལ་པའི་འབྲས་བུ་མཆོག་མཐར་ཐུག་པ་བྱང་ཆུབ་ཆེན་པོའི་ངོ་བོ་སྦྱང་གཞི་དང་བཅས་པ་ངོས་བཟུང་བ་ནི། སྦྱང་གཞི་བདེ་གཤེགས་སྙིང་པོ་ཡིན་ཞིང་། དེ་ལ་བསྟན་བཅོས་རྣམས་སུ་རིགས་ཞེས་བཤད་ཅིང་གྲུབ་མཐའི་དབང་གིས་འདོད་པ་མི་འདྲ་བ་ཡོད་དེ། བྱེ་སྨྲས་སྲིད་པ་དང་སྲིད་པའི་ཡོ་བྱད་ལ་མ་ཆགས་པའི་སེམས་བྱུང་ཆོག་ཤེས་པ་ལ་འཕགས་པའི་རིགས་སུ་འདོད། མདོ་སྡེ་པས་སེམས་ཀྱི་ས་བོན་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ལ་འདོད། སེམས་ཙམ་པས་ཐོག་མེད་ནས་སེམས་རྒྱུད་ལ་གནས་པའི་ཟག་མེད་ཀྱི་ཆོས་སྐྱེད་པར་བྱེད་པའི་ནུས་པ་ཆོས་ཉིད་ཀྱིས་ཐོབ་པ་ལ་འདོད། དེ་ཐམས་ཅད་འདུས་བྱས་ཏེ་དངོས་པོར་སྨྲ་བའི་ལུགས་སོ། །དབུ་མ་པས་ནི་དྲི་བཅས་དེ་བཞིན་ཉིད་ལ་འདོད་པ་ཕལ་ཆེར་མཐུན་ཡང་ངོས་འཛིན་ལུགས་མི་འདྲ་བ་མང་དུ་སྣང་མོད་འདིར་ཐེག་ཆེན་ཐུན་མོང་མ་ཡིན་པའི་ལུགས་ལྟར་ན། སེམས་ཉིད་ཡེ་ནས་རྣམ་པར་དག་པ་འདུས་མ་བྱས་པའི་ཡེ་ཤེས་སྟོང་གསལ་འཕོ་འགྱུར་མེད་པར་གནས་པ་ནི་བདེ་གཤེགས་སྙིང་པོ་སྟེ། ཏིང་འཛིན་རྒྱལ་པོ་ལས།
དག་པ་དྭངས་བ་འོད་གསལ་བ། །
མི་འཁྲུགས་འདུས་མ་བྱས་པ་ཉིད། །
བདེ་བར་གཤེགས་པའི་སྙིང་པོ་སྟེ། །
ཡེ་ནས་གནས་པའི་ཆོས་ཉིད་དོ། །
ཞེས་གསུངས་ལ། སྙིང་པོ་དེ་ཡང་། རྒྱུད་བླ་མར། རྫོགས་སངས་སྐུ་ནི་འཕྲོ་ཕྱིར་དང་། །དེ་བཞིན་ཉིད་དབྱེར་མེད་ཕྱིར་དང་། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་རྒྱུ་མཚན་གསུམ་གྱིས་སེམས་ཅན་ཐམས་ཅད་བདེ་གཤེགས་སྙིང་པོ་ཅན་དུ་བསྟན་ནས་རྣམ་བཞག་རྣམ་པ་བཅུས་དེའི་དོན་གཏན་ལ་ཕབ་ཅིང་དྲི་མས་སྒྲིབ་ཚུལ་དཔེ་དགུའི་སྒོ་ནས་རྒྱས་པར་བསྟན་པ་དེ་ཉིད་རྡོ་རྗེ་ཐེག་པར་གཞི་རྒྱུད་རང་བཞིན་ལྷུན་གྱིས་གྲུབ་པའི་དཀྱིལ་འཁོར་ཞེས་གྲགས་ཏེ། མི་འགྱུར་བའི་བདེ་ཆེན་དང་། རྣམ་ཀུན་མཆོག་ལྡན་གྱི་སྟོང་ཉིད་དབྱེར་མི་ཕྱེད་པའི་སེམས་ཀྱི་ཆོས་ཉིད་ལ་བཤད་ཅིང་། ཁྱད་པར་དུ་ཨ་ཏི་ཡོ་གར་སེམས་ཀྱི་ཆོས་ཉིད་རིག་པ་སྟོང་གསལ་གྱི་ངོ་བོ་ལ་སྐུ་དང་ཡེ་ཤེས་ཀྱི་ཆོས་ཐམས་ཅད་ཉི་མ་དང་འོད་ཟེར་བཞིན་འདུ་འབྲལ་མེད་པར་ཡོངས་སུ་རྫོགས་པས་རྫོ༵གས་པ༵་ཆེ༵ན་པོ༵་སྟེ། ཡེ་ཤེས་དེ་ཉིད་ལས་གཞིར་གནས་ཀྱི་ཡེ་ཤེས་གསུམ་དང་མཚན་ཉིད་འཛིན་པའི་ཡེ་ཤེས་ལྔ་དང་། ཡུལ་ལ་འཇུག་པའི་ཡེ་ཤེས་གཉིས་ལ་སོགས་པའི་གཞི་འབྲས་ཀྱི་ཡེ་ཤེས་ཐམས་ཅད་གཞན་མ་ཡིན་པ་དང་། འཁོར་བའི་ཆོས་ཐམས་ཅད་ཀྱང་མེད་སྣང་གློ་བུར་བ་ཡིན་ཡང་ཆོས་ཉིད་དེ་ལས་གཞན་དུ་བརྗོད་དུ་མེད་པས་སྲིད་ཞི་ཀུན་ལ་ཁྱབ་པའི་ཕྱིར་ཡེ༵་ཤེ༵ས་སྤྱི༷་ཡི༵་གཟུ༵གས་ཞེས་བརྗོད་ཅིང་། དེ་ལྟ་བུའི་སྦྱང་གཞི་ཆོས་ཉིད་ཀྱི་མདངས་འོད་སྦྱང་བྱའི་དྲི་མ་འཁོར་བའི་ཆོས་དང་འཛོམས་པ་ལས། སྦྱོང་བྱེད་ལམ་གྱི་རྣམ་པར་ཤར་ནས། དེས་སྦྱང་བྱའི་དྲི་མ་སྦྱོང་བའི་གཉེན་པོར་འགྲོ་བ་ཡིན་པས། འདིར་མཐར་ཐུག་གི་འབྲས་བུའི་དབང་དུ་བྱས་ཏེ། སྡོམ་པ་གསུམ་གྱི་ལམ་གྱི་སྙིང་པོ་རིག་པ་འཛིན་པ་སྔགས་ཀྱི་ལམ་གྱིས་ཁམས་ཀྱི་དྲི་མ་ཡོ༵ངས་སུ༵་ད༵ག་པར་བྱེད་པས་གཞི་ཇི་ལྟ་བ་བཞིན་མངོན་དུ་གྱུར་པ་མཐར་ཐུག་པ་ནི། སྐུ༵་ལྔ་དང་ཡེ་ཤེས་ལྔ་རིག་པའི་ངང་དུ་འདུ་འབྲལ་མེད་པར་འཆང་བས་རྡོ༵་རྗེ༵་འཆ༵ང་སྟེ།
དེ་ལ་སྐུ་ལྔ་ནི། ཆོས་ཐམས་ཅད་མཚན་མ་མེད་པར་ཐུགས་སུ་ཆུད་པའི་སྤྲོས་བྲལ་གྱི་ཡེ་ཤེས་རང་བཞིན་རྣམ་དག་མངོན་དུ་གྱུར་པའི་ཆ་ནི་ཆོས་སྐུ། དེའི་རྩལ་ལས་སྣང་བ་དག་པ་རབ་འབྱམས་སུ་ཤར་བའི་ཆ་ནི་ལོངས་སྐུ། དེ་ལས་དག་མ་དག་གི་གདུལ་བྱ་རྣམས་ལ་རང་རང་གི་མོས་པ་བཞིན་གང་ལ་གང་འདུལ་དུ་སྣང་བའི་ཆ་ནི་སྤྲུལ་པའི་སྐུ། སྐུ་གསུམ་སྣང་ཆ་མ་འདྲེས་པའི་ཆ་ནི་མངོན་བྱང་གི་སྐུ། སྐུ་གསུམ་དབྱེར་མེད་པའི་ཆ་ནི་དབྱེར་མེད་རྡོ་རྗེའི་སྐུའོ། །ཡེ་ཤེས་ལྔ་ནི། ཆོས་ཀྱི་དབྱིངས་ཇི་ལྟ་བ་བཞིན་ཐུགས་སུ་ཆུད་པ་ནི་ཆོས་དབྱིངས་ཡེ་ཤེས། མཁྱེན་ཆ་འགགས་པ་མེད་པ་ནི་མེ་ལོང་ཡེ་ཤེས། ཆོས་ཐམས་ཅད་མཉམ་པ་ཉིད་དུ་རྟོགས་པ་ནི་མཉམ་ཉིད་ཡེ་ཤེས། ཤེས་བྱ་ཐམས་ཅད་མ་འདྲེས་པར་གཅིག་ཆར་དུ་མཁྱེན་པ་ནི་སོར་རྟོག་ཡེ་ཤེས། དམིགས་མེད་སྙིང་རྗེ་ཆེན་པོས་འགྲོ་དོན་ཐོགས་པ་མེད་པར་མཁྱེན་པ་ནི་བྱ་གྲུབ་ཡེ་ཤེས་སོ། །དེ་ཐམས་ཅད་ཀྱང་སྤོང་པ་དང་། རྟོགས་པ་དང་། སེམས་ཏེ་ཆེ༵ན་པོ༵་གསུམ་གྱི་རང་བཞིན་ཡིན་ཏེ་མངོན་རྟོགས་རྒྱན་ལས། སེམས་ཅན་ཀུན་མཆོག་ཉིད་སེམས་དང་། །སྤོང་དང་རྟོགས་དང་གསུམ་པོ་ལ། །ཆེན་པོ་གསུམ་གྱི་རང་བྱུང་གི །ཆེད་དུ་བྱ་བ་འདི་ཞེས་བྱ། །ཞེས་སོ། །དེ་བས་ན་བླ་ན་མེད་པའི་བྱང་ཆུབ་དོན་དུ་གཉེར་བ་རྣམས་བསམ་པ་ཡོངས་སུ་རྫོགས་པའི་འབྲ༵ས་བུ༵འི་མཐ༵ར་ཐུག༵་ཏུ་ངེས་པ་ནི་སང༵ས་རྒྱས༵་ཉག༵་གཅི༵ག་ཡིན་ལ། དེ༵་ནི་འཆད་འགྱུར་ལྟར་གསང་སྔགས་བླ་མེད་ཀྱི་ལམ་ཁོ་ནས་ཐོབ་དགོས་པ་ཡིན་ནོ། །
གཉིས་པ་ཐོབ་བྱེད་བགྲོད་པ་གཅིག་པའི་ལམ་མདོར་བསྟན་པ་ནི།
གོང་དུ་ཇི་སྐད་བཤད་པ་དེའི་རྒྱུ་མཚན་ཆོས་ཉིད་ཇི་ལྟ་བ་སྟོན་པ་ཟ༵བ་པ་དང་། ཆོས་ཅན་ཇི་སྙེད་པ་སྟོན་པ་རྒྱས༵་པ་སྟེ། ཆོ༵ས་ཀྱི༵་སྒོ༵་འཕ༵ར་བགྲ༵ང་བ་ལས་འདས་ཤིང་མཐའ་ཡ༵ས་པ་དག་ཡོད་ཀྱ༵ང་། གས༵ང་ཆེ༵ན་རྡོ་རྗེ་ཐེག་པའི་སྨི༵ན་བྱེད་ཀྱི་དབང་དང་གྲོ༵ལ་བྱེད་བསྐྱེད་རྫོགས་ཀྱི་ལ༵མ་མཆོ༵ག་ལ་ཚུལ་བཞིན་དུ་མ༵་བསྟེ༵ན་པ༵ར། ལམ་འོག་མ་རྣམས་ཀྱིས་ཐོ༵བ་པ༵ར་བྱ་བ་མི༵ན་ཏེ། ཅིའི་ཕྱིར་ན་འཁོར་བར་འཆིང་བྱེད་ཀྱི་བག་ཆགས་ཤིན་ཏུ་ཕྲ་བ་དཀར་དམར་རླུང་གསུམ་གྱིས་བསྐྱེད་པའི་སྣང་གསུམ་འཕོ་བའི་སྒྲིབ་པ་སྦྱོང་བྱེད་ཀྱི་ཐབས་དངོས་ལམ་དེ་དག་ཏུ་མ་བསྟན་པའི་ཕྱིར་ཏེ། ཀླུ་བྱང་གི་ལས་མཐའ་རྣམ་འབྱེད་ལས། མགོ་དང་རྐང་ལག་སོགས་བྱིན་ཀྱང་། །སྣང་བ་རྣམ་པར་མ་དག་ཕྱིར། །བྱང་ཆུབ་འབྲས་བུ་ཐོབ་མི་འགྱུར། །ཞེ༵ས་ཤེས་བྱ་ཐམས་ཅད་ལ་ཆགས་ཐོགས་མེད་པའི་ཡེ་ཤེས་མངའ་ཞིང་བདེན་པ་ཉག་གཅིག་ཏུ་སྨྲ་བ་རྫོ༵གས་བའི་ས༵ངས་རྒྱ༵ས་དེ༵ས་གསུ༵ངས་པའི་ཕྱིར། སྔགས་བླ་མེད་ལ་བརྟེན་ནས་ཐོབ་པའི་ཚུལ་ཡང་། གསང་སྙིང་ལས། འཇིག་རྟེན་དྲུག་གི་ཕྱོགས་བཅུ་ན། །འདས་དང་ད་ལྟར་བྱུང་བ་ཡི། །རྒྱལ་བའི་དཀྱིལ་འཁོར་མ་ལུས་པ། །བསྙེན་ནས་སྐུ་ལྔ་ལྷུན་གྱིས་རྫོགས། །ཞེས་སོ། །འོན་ཀྱང་ལམ་འོག་མ་དག་ལ་དགོས་པ་མེད་པའང་མ་ཡིན་ཏེ། གནས་སྐབས་རང་འབྲས་ཐོབ་པར་མ་ཟད་སྔགས་བླ་མེད་ཀྱི་ལམ་སྟེགས་སུ་བགྲོད་དགོས་པའི་ཕྱིར་ཞེས་སོ། །
གསུམ་པ་ལམ་སྟེགས་ཀྱི་ཐེག་པའི་དབྱེ་བསྡུ་སྟོན་པ་ནི།
ཇི༵་སྲིད༵་གདུལ་བྱའི་སེ༵མས་དང་སེམས་བྱུང་ཕྲ་རགས་ཀྱི༵་རྒྱུན་གཅིག་ནས་གཅིག་ཏུ་འཇུ༵ག་པ༵་ཆོས་ཀྱི་དབྱིངས་སུ་མ༵་ཟ༵ད་པ༵ར་དེ་འདུལ་བྱེད་ཀྱི་གཉེན་པོ་བས༵མ་གྱིས་མི་ཁྱབ་པར་མཐའ་ཡ༵ས་པའི་ཐེ༵ག་པ༵འི་གྲང༵ས་འདིའོ་ཞེས་བརྗོད་པའི་མཐ༵ར་ཐུ༵ག་པ༵་མེ༵ད་ལ། སེམས་ཀྱི་འཇུག་པ་ཟད་པའི་ཚེ་ན་འགྲོ་བའང་མེད་ལ་ཐེག་པའང་མེད་དེ། ལང་ཀར་གཤེགས་པ་ལས། ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་པ་མེད། །སེམས་ནི་ནམ་ཞིག་གྱུར་པ་ན། །ཐེག་པ་མེད་ཅིང་འགྲོ་བའང་མེད། །ཅེས་སོ། །དེ་ལྟར་ཐེག་པའི་རྣམ་གྲངས་དེ་དག་ལས་འོག་མ་རྣམས་ནི་སངས་རྒྱས་རྣམས་ཀྱི་བགྲོ༵ད་པ་གཅི༵ག་པུའི་ལ༵མ་གསང་སྔགས་རྡོ་རྗེའི་ཐེག་པ་ཐམས་ཅད་ཀྱི་ནང་ནས་རྩེ་མོར་གྱུར་པ་ནང་རྒྱུད་བླ་ན་མེད་པ་ལ༵་དཀྲི༵་བ༵འི་ང༵ལ་སྟེག༵ས་ཙམ་ཡིན་ཏེ༵། ཅིའི་ཕྱིར་ན་ལམ་ར༵ང་ར༵ང་དང་རྗེ༵ས་སུ་མཐུ༵ན་པའི་འབྲ༵ས་བུ༵་རེ་ཐོབ་མོད། ད་དུང་བླ༵་སྟེ་གོང་དུ་བགྲོད་བྱ་དང༵་བཅ༵ས་པས་རང་འབྲས་ཐོ༵བ་པ་དེ་ཉིད་ཀྱ༵ང་ལྷ་མི་ངན་སོང་དང་ཉན་རང་འཁོར་བའི་མཐའ་དང་། བྱང་སེམས་དང་ཀྲི་ཡོག་སྡེ་གསུམ་མཐའ་གཉིས་ཏེ་ཐེ༵ག་པ༵་སོ༵་སོ༵འི་རང་རང་གི་སྤང་བྱ་ལས་ངེ༵ས་པར་འབྱུང༵་བ་ཙམ་ལ༵ས། མཐར་ཐུག་གི་ཐེག༵་པ་གཅིག༵་པུ་སྔགས་བླ་མེད་ཀྱི་ལ༵མ་ལ༵་མ༵་ཞུ༵གས་པར་མཐར་འབྲ༵ས་བྱང་ཆུབ་ཆེན་པོ་ཐོ༵བ་པ་ཅི༵་ཞིག་ཡོད་དེ་མེད་དོ། །ཐེག་པ་དེ་དག་གི་དོན་བསྡུ་ཚུལ་གྱི་རྣམ་བཞག་དུ་མ་ཡོད་ཀྱང་བསྟན་བཅོས་འདི༵ར་ནི༵་ཐུན་མོང་མ་ཡིན་པ་རྫོ༵གས་པ༵་ཆེ༵ན་པོ༵འི་ལམ་སྲོལ་འཛིན་པའི་སྔ་འགྱུར་རྙིང་མ་བའི་རིང༵་ལུ༵གས་ལྟ༵ར་ན། རང་གི་ཡོངས་འཛིན་ལས་ཉན་ཅིང་ཐོས་པའི་དོན་གཞན་ལ་སྒྲོག་པས་ཉ༵ན་ཐོ༵ས་དང་། སྲིད་པ་ཐ་མ་པའི་ཚེ་གཞན་ལ་མ་བརྟེན་པར་རང་ཉིད་སྲིད་པ་ལས་རྒྱལ་བའི་འབྲས་བུ་མངོན་དུ་བྱས་པས་ར༵ང་རྒྱལ༵་དང་། རྫོགས་པའི་བྱང་ཆུབ་བསྒྲུབ་པའི་ཆེད་དུ་གཞན་དོན་ལ་སེམས་མི་ཞུམ་པར་དཔའ་བས་བྱང༵་ཆུ༵བ་སེ༵མས་དཔའ༵་སྟེ། དེ་དག་གི་ཉམས་སུ་བླང་བྱའི་ཐེག་པ་གསུམ་ལ༵་འབྲས་བུར་སྦྱོར་བའི་ལམ་མཚོན་པས་མཚ༵ན་ཉི༵ད་དང་། རང་འབྲས་ཐོབ་པའི་དངོས་རྒྱུ་དང་མཐར་འབྲས་བྱང་ཆུབ་ཆེན་པོ་ཐོབ་པའི་བརྒྱུད་རྒྱུ་ཙམ་ལས་འབྲས་བུ་ལམ་དུ་བྱེད་པ་མིན་པས་ན་རྒྱུ༵་ཡི༵་ཐེ༵ག་པ༵་གསུ༵མ་ཞེ༵ས་གསུ༵ངས་ལ། ཀྲི༵་ཡ༵་སྟེ་ཕྱི་ཡི་བྱ་བ་གཙོ་བོར་སྟོན་པས་བྱ་བའི་རྒྱུད་དང་། ཨུ༵་པ༵་སྟེ་ལྟ་སྤྱོད་ཆ་མཉམ་པར་སྤྱོད་པས་སྤྱོད་པའི་རྒྱུད་དང་། ཡོ༵་ག༵་སྟེ་ནང་གི་སྒོམ་པ་གཙོ་བོར་སྟོན་པས་རྣལ་འབྱོར་གྱི་རྒྱུད་དེ། དེ་གསུམ་མཚན་ཉིད་ཐེག་པ་དང་ཚུལ་འདྲ་ཞིང་དངོས་གྲུབ་གཞན་ནས་ཚོལ་བས་ཕྱི༵་རྒྱུ༵ད་གསུ༵མ་ཞེས་བཤད་ཅིང་། ཕྱི་རྒྱུད་ལས་ཁྱད་པར་འཕགས་ཆོས་དུ་མ་ཡོད་ཀྱང་མདོར་བསྡུ་ན་ལྟ་སྒོམ་སྤྱོད་གསུམ་ཐུན་མོང་མ་ཡིན་པའི་དབང་གིས་བླ༵་ན་མེ༵ད་པའི་རྒྱུད་སྡེ་སྟེ། དབྱེ་ན་ཐབས་བསྐྱེད་པའི་རིམ་པ་གཙོ་བོར་སྟོན་པས་ཕ༵་རྒྱུ༵ད་ལ་མ༵་ཧཱ༵་ཡོ༵་ག༵་སྟེ་རྣལ་འབྱོར་ཆེན་པོ་ཞེས་བཤད་པ་ད༵ང་། ཤེས་རབ་རྫོགས་པའི་རིམ་པ་གཙོ་བོར་སྟོན་པས་མ༵་རྒྱུ༵ད་ལ་ཨ༵་ནུ༵་ཡོ༵་ག༵་སྟེ་རྗེས་སུ་རྣལ་འབྱོར་ཞེས་བྱ༵་བར་གྲ༵གས་པ༵་ད༵ང་། ཟུང་འཇུག་འོད་གསལ་གྱི་རིམ་པ་གཙོ་བོར་སྟོན་པས་གཉི༵ས་སུ་མེ༵ད་པའི་རྒྱུ༵ད་སྡེ༵་ལ་ཨ༵་ཏི༵་ཡོ༵་ག༵་སྟེ་ཐིག་ལེའི་རྣལ་འབྱོར་ཞེས་གསུངས་ཏེ། དེ་གསུམ་ལ༵་འཁོར་འདས་དག་མཉམ་དུ་རྟོགས་ཤིང་དངོས་གྲུབ་གཞན་ནས་མི་ཚོལ་བས་ན༵ང་རྒྱུ༵ད་གསུ༵མ་ཞེ༵ས་བཤད་པས་ཐེག་པའི་དབྱེ་བ་དེ་ཐམས་ཅད་ཐེ༵ག་པ༵་རི༵མ་པ་དགུ༵་པོ་དེར༵་བ༵སྡུ་བ་ཡིན་ཏེ། སྤྱི་མདོ་ལས། དོན་དམ་ངེས་པའི་ཐེག་པ་ནི། །གསུམ་དུ་ངེས་པར་སྣང་བ་སྟེ། །ཀུན་འབྱུང་འདྲེན་དང་དཀའ་ཐུབ་རིགས། །དབང་བསྒྱུར་ཐབས་ཀྱི་ཐེག་པའོ། །ཞེས་པ་ལྟར་གསུམ་པོ་རེ་རེ་ལའང་གསུམ་གསུམ་དུ་དབྱེ་བས་དགུར་ངེས་སོ། །དེ་ལྟ་བུའི་ཐེག་པའི་རིམ་པ་དགུ་པོ་དེ་ཅུང་ཟད་སྤྲོས་ཏེ་བཤད་ན། སྤྱིར་ཐེག་པ་སོ་སོ་པ་དགུ་ཡོད་པ་མ་ཡིན་ཏེ། ཉན་རང་གི་སྐབས་འབྲས་བུ་གནས་སྐབས་ཀྱི་ཐར་བ་ཙམ་ཞིག་དང་། དེ་ཐོབ་བྱེད་ཀྱི་ལམ་ཙམ་བསྟན་ཀྱང་དེ་ཉིད་ཐེག་ཆེན་དུ་འདུ་བའི་ཕྱིར་དེ་ལས་གཞན་མིན་ཞིང་། བྱང་ཆུབ་སེམས་དཔའི་སྡེ་སྣོད་དང་ཕྱི་རྒྱུད་སྡེ་གསུམ་གྱི་སྐབས་མཐར་འབྲས་བྱང་ཆུབ་དང་དེ་ཐོབ་བྱེད་ཀྱི་ལམ་ཕྱོགས་ཙམ་བསྟན་ཀྱང་ཡོངས་རྫོགས་མ་བསྟན་པས་སྔགས་བླ་མེད་དུ་འདུ་ཞིང་དེ་ལས་གཞན་མིན་ལ། ནང་རྒྱུད་སྡེ་གསུམ་པོ་ལས་འོག་མ་གཉིས་ཀ་ཨ་ཏིར་འདུ་ཞིང་དེ་ལས་གཞན་མིན་པས། མཐར་ཐུག་པ་ཨ་ཏི་ཡོ་གའི་ཐེག་པ་གཅིག་པུ་ནི་བྱང་ཆུབ་ཆེན་པོའི་དངོས་རྒྱུར་ངེས་ཏེ། རྒྱ་མཚོ་ལས། སོ་སོ་བསྟན་པ་རྒྱ་མཚོའི་རྒྱུད། །འདིར་སྟོན་འདིས་སྟོན་འདི་ཕྱིར་སྟོན། །དོན་ཀུན་འདི་ལ་ཡོངས་རྫོགས་པས། །ལུང་གི་སྤྱི་ཞེས་བཤད་པ་ཡིན། །ཞེས་པ་དང་མཐུན་ནོ། །དེ་ལྟར་ནའང་སོ་སོའི་བསྟན་དོན་ལྟར་དབྱེ་ན། རྒྱུ་མཚན་ཉིད་ཀྱི་ཐེག་པ་དང་འབྲས་བུ་སྔགས་ཀྱི་ཐེག་པ་གཉིས་ལས་དང་པོ་ལའང་མཚན་ཉིད་སྡེ་གསུམ་ལས། དང་པོ། ཉན་ཐོས་ཀྱི་ཐེ༵ག་པ༵འི་འཇུག༵་སྒོ༵་སོ་ཐར་རིགས་བདུན་གང་རུང་གི་ཚུལ་ཁྲིམས་བླངས་ནས་མ་ཉམས་པར་བསྲུང་ལ། ལྟ༵་བ༵་ཕུང་ལྔས་བསྡུས་པའི་ཆོས་ཐམས་ཅད་གང་ཟག་གི་བདག་གིས་སྟོང་པར་ཤེས་ཀྱང་ཆོས་བདག་ཕྲ་བ་ཆ་མེད་གཉིས་བདེན་པར་འདོད་པས། སྒོ༵མ་པ༵་ཞི་གནས་བཞག་ཐབས་དགུ་དང་ལྷག་མཐོང་བདེན་བཞི་བཅུ་དྲུག་བསྒོམ་ཞིང་། སྤྱོ༵ད་པ༵་སྦྱང་ཡོན་བཅུ་གཉིས་སོགས་ལ་གནས་པས། འབྲ༵ས་བུ༵་རྒྱུན་ཞུགས་ཕྱིར་འོང་ཕྱིར་མི་འོང་དགྲ་བཅོམ་པ་སྟེ་བཞི་བོ་རེ་རེ་ལ་ཞུགས་གནས་གཉིས་རེ་བྱས་པས་བརྒྱད་ཐོབ་པར་འདོད་པ་ཡིན་ནོ། །
རང་རྒྱལ་གྱི་ཐེག་པའི་འཇུ༵ག་སྒོ༵་ཉན་ཐོས་དང་འདྲ་ལ། ལྟ༵་བ༵་གང་ཟག་གི་བདག་མེད་རྟོགས་པའི་སྟེང་གཟུང་བ་རང་བཞིན་མེད་པར་རྟོགས་པས་བདག་མེད་ཕྱེད་དང་གཉིས་རྟོགས་ཤིང་། སྒོ༵མ་པ༵འི་དགོས་ཆོས་རྟེན་འབྲེལ་བཅུ་གཉིས་ལུགས་འབྱུང་བཀག་ནས་ལུགས་ལྡོག་སྟོང་པ་བཅུ་གཉིས་ཁྲིགས་ཆགས་སུ་བསྒོམ་ཞིང་། སྤྱོ༵ད་པ༵་ཉན་ཐོས་དང་འདྲ་བས། འབྲ༵ས་བུ༵་དབང་རྣོན་བསེ་རུ་ལྟ་བུ་དང་། དབང་རྟུལ་ནེ་ཙོ་ལྟ་བུ་གཉིས་ཐོབ་པར་འདོད་དོ། །བྱང་སེམས་ཀྱི་ཐེག་པའི་འཇུ༵ག་སྒོ༵་སྨོན་འཇུག་གཉིས་ཀྱི་སྡོམ་པ་བླངས་ནས། ལྟ༵་བ༵་སེམས་ཙམ་པས་གཟུང་བ་རང་བཞིན་མེད་པ་དང་། དེ་འཛིན་བྱེད་ཀྱི་ཤེས་པའང་སྟོང་བར་རྟོགས་ཀྱང་རང་གསལ་གྱི་ཤེས་པ་ངོ་བོས་མི་སྟོང་པར་འདོད་པས་རང་ལུགས་ལ་བདག་མེད་གཉིས་རྟོགས་པར་འདོད་ཀྱང་། དབུ་མ་པས་གཞལ་ན་ཆོས་ཀྱི་བདག་མེད་ཕྲ་བ་མ་རྟོགས་ལ། དབུ་མ་པས་ནི་ཆོས་ཐམས་ཅད་བདག་གཉིས་ཀྱིས་སྟོང་པར་རྟོགས་ཤིང་གཉིས་ཀས་ཀྱང་སྒོ༵མ་པ༵་ཐུན་མོང་མ་ཡིན་པའི་བྱང་ཕྱོགས་སོ་བདུན་བསྒོམ་ཞིང་། སྤྱོ༵ད་པ༵་ཕར་ཕྱིན་དྲུག་ལ་བསླབས་ནས། འབྲ༵ས་བུ༵་གནས་སྐབས་ས་བཅུ་དང་། མཐར་ཐུག་བཅུ་གཅིག་པ་ཀུན་ཏུ་འོད་ཀྱི་ས་ཐོབ་པར་འདོད་དོ། །ཐེག་པ་དེ་གསུམ་པོ་སངས་རྒྱས་ཀྱི་ཞིང་ཀུན་ཏུ་འབྱུང་ཞིང་། གདུལ་བྱ་ཐར་བར་འདྲེན་པའི་ལམ་ཡིན་པས་ཀུན་འབྱུང་འདྲེན་པའི་ཐེག་པ་ཞེས་ཀྱང་བྱའོ། །གཉིས་པ་སྔགས་ཀྱི་ཐེག་པ་ལ་ཕྱི་རྒྱུད་དང་ནང་རྒྱུད་གཉིས། དང་པོ་ལ་ཕྱི་རྒྱུད་སྡེ་གསུམ་ལས་དང་པོ་བྱ་རྒྱུད་ཀྱི་འཇུ༵ག་སྒོ༵་ཆུ་དང་ཅོད་པཎ་གྱི་དབང་གིས་སྨིན་པར་བྱས་ནས། ལྟ༵་བ༵་ཆོས་ཉིད་དག་པའི་ལྷ་ཞེས་རང་གི་སེམས་ཉིད་སྟོང་གསལ་གྱི་ཡེ་ཤེས་སྤྲོས་པའི་མཐའ་དང་བྲལ་བར་རྟོགས་ནས་ཀུན་རྫོབ་ཀྱི་སྣང་ཆ་ཡོངས་སུ་དག་པའི་ལྷའི་རང་བཞིན་དུ་བསྒོམ་ན་མཐར་ཐུག་དེར་འགྱུར་བར་བལྟ་བས། སྒོ༵མ་པ༵་དེ་ཁོ་ན་ཉིད་བཞི་སྟེ། བདག་གི་དེ་ཁོ་ན་ཉིད་ལྟ་བའི་ངང་དུ་འཇོག་པ། ལྷའི་དེ་ཁོ་ན་ཉིད་བྱ་རྒྱུད་ཙམ་པོ་པ་ལ་བདག་བསྐྱེད་མེད་པས་མདུན་བསྐྱེད་ཙམ་དང་། ཁྱད་པར་བས། སྟོང་པ་ཡི་གེ་སྒྲ་གཟུགས་དང་། །ཕྱག་རྒྱ་མཚན་མ་ལྷ་དྲུག་གོ །ཞེས་ཀྲི་ཡ་ལྷ་དྲུག་གི་སྒོ་ནས་བདག་ཉིད་ལྷར་བསྐྱེད་པའི་མདུན་དུ་ཡེ་ཤེས་པ་སྤྱན་དྲངས་ཤིང་རྗེ་ཁོལ་གྱི་ཚུལ་དུ་བལྟས་ནས་དངོས་གྲུབ་སྒྲུབ་པ་ལ། བཟླས་བརྗོད་ཀྱི་དེ་ཁོ་ན་ཉིད་འདི་ལྟར་གཞི་ལ་གཞོལ་བ་བདག་མདུན་ལྷར་གསལ་བ་ལ་དམིགས་ནས། སེམས་ལ་གཞོལ་བ་ལྷའི་ཐུགས་ཀར་ཟླ་དཀྱིལ་བསྒོམ་ཞིང་། སྒྲ་ལ་གཞོལ་བ་ཟླ་དཀྱིལ་གྱི་སྟེང་དུ་སྔགས་ཕྲེང་རང་སྒྲ་དང་བཅས་པ་ལ་སེམས་གཏད་ནས་སྲོག་རྩོལ་བསྡམས་ཏེ་བཟླས་པ་བྱ་བའོ། །བསམ་གཏན་དེ་ཁོ་ན་ཉིད་རང་ཉིད་ལྷར་གསལ་བའི་ཐུགས་ཀར་མེ་འབར་བའི་དབུས་སུ་ཟླ་བ་ལ་སྔགས་ཕྲེང་བཀོད་པ་མེ་གནས་ཏེ་ལས་བཞི་འགྲུབ་པའི་གཞི་དང་། དེ་ལས་སྔགས་ཀྱི་རང་སྒྲ་སྒྲོགས་པར་བསམ་པ་སྒྲ་གནས་ཏེ་ཞི་གནས་སྒྲུབ་པའི་གཞི་དང་། སྒྲ་དེ་ལ་དཔྱད་ཅིང་གཞིག་ནས་མཐར་མི་རྟོག་པའི་ངང་དུ་འཇོག་པ་སྒྲ་མཐའི་ཐར་བ་སྟེར་བ་སྟེ་ལྷག་མཐོང་འཆར་བའི་རྒྱུའོ། །སྤྱོད༵་པ༵་ཁྲུས་དང་གཙང་སྦྲ་སོགས་ཕྱིའི་བྱ་བ་གཙོ་བོར་སྤྱོད་པས། འབྲས༵་བུ༵་རིགས་གསུམ་རྡོ་རྗེ་འཛིན་པའི་ས་ཐོབ་པར་འདོད་དོ། །གཉིས་པ་སྤྱོད་རྒྱུད་ཀྱི་འཇུ༵ག་སྒོ༵་རིག་པའི་དབང་ལྔས་སྨིན་པར་བྱས་ནས། ལྟ༵་བ༵་རྣལ་འབྱོར་གྱི་རྒྱུད་དང་འདྲ་ཞིང་། སྒོམ༵་པ༵་ནི། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལས་གཞིར་གྱུར་ཉིད། །ཤིན་ཏུ་བསྡམས་པའི་ཡིད་ལས་ནི། །བཟླས་བརྗོད་འབུམ་ཕྲག་གཅིག་བྱའོ། །ཞེས་པ་ལྟར་ཡི་གེ་དང་པོ་དོན་དམ་བྱང་ཆུབ་ཀྱི་སེམས་སྟོང་པ་ཉིད་དང་དེའི་སྣང་ཆ་ཀུན་རྫོབ་བྱང་ཆུབ་ཀྱི་སེམས་ཟླ་དཀྱིལ་བསྒོམ་པ་དང་། ཡི་གེ་གཉིས་པ་དེའི་སྟེང་བཟླ་བྱའི་སྔགས་རང་སྒྲ་དང་བཅས་པ་བསྒོམ། དེ་ཐམས་ཅད་ལས་གཞིའི་ཡན་ལག་དང་པོ་བདག་ཉིད་ལྷར་བསྐྱེད། དེ་ནས་གཞིའི་ཡན་ལག་གཉིས་པ་མདུན་བསྐྱེད་བསྒོམས་ནས་སྤུན་གྲོགས་ཀྱི་ཚུལ་དུ་དངོས་གྲུབ་སྒྲུབ་པ་མཚན་བཅས་དང་། ཕུང་སོགས་ཀྱི་ཆོས་ཐམས་ཅད་ལ་རྣམ་པར་དཔྱད་དེ་སྐྱེ་མེད་དུ་རྟོགས་པ་འཇུག་པ་དང་། མི་རྟོག་པའི་ངོ་བོ་མངོན་དུ་གྱུར་པ་གནས་པ་དང་། དེ་ལས་མ་རྟོགས་པའི་འགྲོ་བ་རྣམས་ལ་སྙིང་རྗེ་ཆེན་པོ་ལྷག་པར་འཇུག་པ་ནི་ལྡང་བ་སྟེ། འཇུག་གནས་ལྡང་གསུམ་གྱིས་ཁྱད་པར་དུ་བྱས་པའི་དོན་དམ་བྱང་ཆུབ་ཀྱི་སེམས་བསྒོམ་པ་མཚན་མེད་ཀྱི་རྣལ་འབྱོར་རོ། །སྤྱོད༵་པ༵་ནི་བྱ་རྒྱུད་དང་འདྲ་ལ། དེ་ལྟར་བསྒྲུབས་པས་འབྲས༵་བུ༵་རིགས་བཞི་རྡོ་རྗེ་འཛིན་པའི་ས་ཐོབ་པར་འདོད་དོ། །
གསུམ་པ་རྣལ་འབྱོར་རྒྱུད་ཀྱི་འཇུ༵ག་སྒོ༵་རིག་དབང་ལྔ་དང་། སློབ་དཔོན་གྱི་དབང་སྟེ་དྲུག་ཐོབ་པར་བྱས་ནས། ལྟ༷་བ༵་དོན་དམ་པར་ཆོས་ཐམས་ཅད་མཚན་མ་མེད་པར་རྟོགས་པའི་བྱིན་རླབས་ལས་ཀུན་རྫོབ་རྡོ་རྗེ་དབྱིངས་ཀྱི་ལྷར་བལྟས་ནས། སྒོམ༵་པ༵་ནི་གལྤོ་ལས། མི་རྟོག་ཟླ་བ་གསུང་རྡོ་རྗེ། །སྤྲོ་བསྡུ་བསྒོམས་པས་ལྷ་རུ་གསལ། །ཞེས་པ་ལྟར་གཞི་སྟོང་པ་ཉིད། གདན་ཟླ་བ། གསུང་ཡིག་འབྲུ། ཐུགས་ཕྱག་མཚན། སྐུ་ཡོངས་རྫོགས་ལ་མངོན་པར་བྱང་ཆུབ་པ་ལྔའི་སྒོ་ནས་ལྷར་བསྐྱེད་ལ། ཡང་དེ་ཉིད་ལས། ཏིང་འཛིན་བྱིན་རླབས་དབང་བསྐུར་མཆོད། །ཅེས་པ་ལྟར་འཁོར་གྱི་ལྷ་བཀོད་པ་དང་། རང་རིགས་ཀྱིས་བྱིན་གྱིས་བརླབས་པ་དང་། རིགས་གང་ཡིན་གྱི་དབང་བསྐུར་བ་དང་། ཕྱག་མཆོད་བསྟོད་པ་བྱ་བ་སྟེ་ཆོ་འཕྲུལ་བཞི་དང་། ཐུགས་དམ་ཚིག གསུང་ཆོས་ཀྱི། སྐུ་ཕྱག་ཆེན། ཕྲིན་ལས་ལས་ཀྱི་ཕྱག་རྒྱ་སྟེ་བཞིས་རྒྱས་བཏབ་ནས་ཡེ་ཤེས་པ་དགུག་བསྟིམས་བྱས་ཏེ། དམ་ཡེ་དབྱེར་མེད་ཀྱི་ངང་ནས་བཟླས་པ་ཚུལ་བཞིན་དུ་བྱས་མཐར་ཡེ་ཤེས་པ་གཤེགས་པ་ལ་སོགས་པའི་སྒོ་ནས་སྒྲུབ་པ་མཚན་བཅས་དང་། ལྟ་བའི་ངང་ལ་འཇོག་པ་མཚན་མེད་ཀྱི་རྣལ་འབྱོར་གཉིས་བསྒོམ་ཞིང་། སྤྱོ༷ད་པ༵་ཁྲུས་དང་གཙང་སྦྲ་སོགས་གྲོགས་ཙམ་དུ་བསྟེན་ནས། འབྲས༵་བུ༵་རིགས་ལྔ་སྟུག་པོ་བཀོད་པར་འཚང་རྒྱ་བར་འདོད་དོ། །དེ་གསུམ་གྱིས་ཕྱིའི་དཀའ་ཐུབ་ལ་བརྟེན་ནས་ནང་གི་དོན་རིག་པར་བྱེད་པས་དཀའ་ཐུབ་རིག་བྱེད་ཀྱི་ཐེག་པ་ཞེས་བྱའོ། །
གསུམ་པ་དབང་བསྒྱུར་ཐབས་ཀྱི་ཐེག་པ་ལ་ནང་རྒྱུད་སྡེ་གསུམ་ལས། དང་པོ་མ་ཧཱའི་འཇུག༵་སྒོ༵་ནི།
ཕྱི་ཕན་པའི་དབང་བཅུ། ནང་ནུས་པ་དབང་ལྔ། གསང་བ་ཟབ་མོའི་དབང་གསུམ་སྟེ། དབང་མཆོག་བཅོ་བརྒྱད་ཀྱིས་རྒྱུད་སྨིན་པར་བྱས་ནས། ལྟ༷་བ༵་དོན་དམ་དཀོར་བདུན་ངོ་བོ་ཉིད་མེད་པའི་ངང་ལས་རྩལ་སྣང་གདན་གསུམ་ལྷའི་དཀྱིལ་འཁོར་དུ་རང་བཞིན་གྱིས་ལྷུན་གྱིས་གྲུབ་ཅིང་དེ་གཉིས་ལྡོག་པ་ཙམ་ལས་རང་བཞིན་དབྱེར་མེད་པ་ལྷག་པའི་བདེན་པ་དབྱེར་མེད་ཆོས་སྐུ་ཆེན་པོར་གཏན་ལ་ཕབ་ནས། སྒོམ༵་པ༵་ནི་བསྐྱེད་རྫོགས་གཉིས་ལས་བསྐྱེད་རིམ་གཙོ་བོར་སྟོན་ལ། དེ་ཡང་སྒོང་སྐྱེས་དང་མངལ་སྐྱེས་སྦྱོང་བའི་བསྐྱེད་རིམ་གཙོ་ཆེ་བར་བསྒོམ་ཞིང་དེ་ཐམས་ཅད་ཏིང་ངེ་འཛིན་རྣམ་པ་གསུམ་གྱིས་ཁོག་དབུབ། ངོ་བོ་དག་རྫོགས་སྨིན་གསུམ་ཚང་པ་དང་། སྲོག་སྡོམ་གཟེར་བཞིས་རྒྱས་བཏབ་སྟེ་བསྒོམ་པ་དང་། རྫོགས་རིམ་མ་ཧཱ་རང་གི་ནང་གསེས་ཀྱི་ཕ་རྒྱུད་རྣམས་སུ་རླུང་གི་དང་། མ་རྒྱུད་རྣམས་སུ་ཐིག་ལེའི་དང་། གཉིས་མེད་ཀྱི་རྒྱུད་སྡེ་རྣམས་སུ་དོན་དམ་འོད་གསལ་གྱི་རྫོགས་རིམ་རྣམས་བསྒོམ་ལ། སྤྱོད༵་པ༵་སྤྲོས་བཅས། སྤྲོས་མེད། ཤིན་ཏུ་སྤྲོས་མེད་གསུམ་གྱི་ཉེ་རྒྱུ་ལ་བརྟེན་ནས། འབྲས༵་བུ༵་རིག་འཛིན་རྣམ་པ་བཞིས་བསྡུས་པའི་ལམ་ལྔ་མཐར་ཕྱིན་ཏེ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་འདོད་དོ། །གཉིས་པ་ཨ་ནུའི་འ༵ཇུག་སྒོ༵་ཕྱི་དབང་རྒྱུད་ཀྱི་ཆུ་བོ་བཅུ། ནང་དབང་འབྱུང་བའི་ཆུ་བོ་བཅུ་གཅིག སྒྲུབ་དབང་གྲགས་པའི་ཆུ་བོ་བཅུ་གསུམ། གསང་དབང་རྫོགས་པའི་ཆུ་བོ་གཉིས་ཏེ། དབང་མཆོག་སུམ་ཅུ་རྩ་དྲུག་གིས་སྨིན་པར་བྱས་ནས། ལྟ༷་བ༵་དབྱིངས་སྐྱེ་མེད་སྤྲོས་པ་དང་བྲལ་བ་ཀུན་ཏུ་བཟང་མོ་ཡེ་ཇི་བཞིན་པའི་དཀྱིལ་འཁོར་དང་། ཡུལ་ཅན་རང་བྱུང་གི་ཡེ་ཤེས་རང་བཞིན་ལྷུན་གྲུབ་ཀུན་ཏུ་བཟང་པོའི་དཀྱིལ་འཁོར་དང་། དེ་གཉིས་ངོ་བོ་དབྱེར་མེད་པ་སྲས་བདེ་བ་ཆེན་པོ་རྩ་བ་བྱང་ཆུབ་སེམས་ཀྱི་དཀྱིལ་འཁོར་ཏེ་དཀྱིལ་འཁོར་གསུམ་དུ་རྟོག་དཔྱོད་ཀྱི་རྗེས་སུ་འཇུག་པས་གཏན་ལ་ཕབ་ནས། སྒོམ༵་པ༵་ནི་དོན་གྱི་རྗེས་སུ་འཇུག་པ་རྣམ་པར་མི་རྟོག་པའི་ངང་ལ་འཇོག་པ་དང་། ཡི་གེའི་རྗེས་སུ་འཇུག་པ་བསྐྱེད་སྔགས་བརྗོད་པ་ཙམ་གྱིས་རྩལ་སྣང་ལྷའི་དཀྱིལ་འཁོར་དུ་གསལ་བ་གྲོལ་ལམ་དང་། ཐབས་ལམ་སྟེང་འོག་གི་སྒོ་ལ་བརྟེན་ནས་ལྷན་སྐྱེས་ཀྱི་ཡེ་ཤེས་བསྐྱེད་པར་བྱེད་ཅིང་། སྤྱོད༵་པ༵་སྣང་སེམས་ཐམས་ཅད་བདེ་བ་ཆེན་པོའི་ཡེ་ཤེས་ཀྱི་རོལ་བར་ཤེས་པའི་སྒོ་ནས་བླང་དོར་མེད་པར་སྤྱོད་པའི་ཉེ་རྒྱུས་འབྲས་བུ་ལམ་ལྔའི་ངོ་བོར་གྱུར་པའི་རྣལ་འབྱོར་ལྔ་དང་། ས་བཅུ་མཐར་ཕྱིན་པར་བྱེད་དེ། དེ་ཡང་ཆོས་ཉིད་ཀྱི་སྙིང་པོ་ཇི་བཞིན་པའི་རྗེས་སུ་འཇུག་པའི་རང་སའི་ལམ་ན་འཕར་བའི་རིམ་པ་ལྟར་སྒོམ་་པ་ས་བཅུས་རང་རང་གི་སྦྱང་བྱ་བཅུ་སྦྱངས་ཤིང་རང་སའི་ཡོན་ཏན་རྣམས་འཆར་བར་འགྱུར་ཏེ། འདི་ལྟར་ཚོགས་ལམ་འདུན་པ་སེམས་པའི་རྣལ་འབྱོར་གྱིས་དང་པོ་འགྱུར་བ་མ་ངེས་པའི་ས་དང་། གཉིས་པ་བརྟེན་པ་གཞིའི་ས་གཉིས་བསྡུས་ཏེ། དེར་རྐྱེན་འགྱུར་ལས་ཀྱི་བག་ཆགས་རགས་ཕྲ་གཉིས་དག་ནས། སྤྱན་དང་མངོན་ཤེས་དང་རྫུ་འཕྲུལ་ཕྲ་མོས་སྤྲུལ་བསྒྱུར་ནུས་པ་སོགས་ཐུན་མོང་གི་དངོས་གྲུབ་རྣམས་རིམ་གྱིས་་གྲུབ་ཅིང་སངས་རྒྱས་སྤྲུལ་བའི་སྐུའི་ཞལ་མཐོང་བ་སོགས་ཚོགས་ལམ་གྱི་ཡོན་ཏན་་རྣམས་འཆར་རོ། །སྦྱོར་ལམ་རིགས་ཆེན་འབྱེད་པའི་རྣལ་འབྱོར་གྱིས་གསུམ་པ་གལ་ཆེན་སྦྱོང་བའི་ས། བཞི་པ་བསླབ་པ་རྒྱུན་གྱི་ས། ལྔ་པ་བསོད་ནམས་རྟེན་གྱི་ས་གསུམ་བསྡུས་ཏེ། དེར་མངོན་དུ་རྒྱུའི་བག་ཆགས་རགས་འབྲིང་ཕྲ་གསུམ་དག་ནས་རླུང་སེམས་ཙམ་གྱིས་ལྷ་སྐུ་གྲུབ་ཅིང་། ཉིན་སྣང་མཚན་སྣང་གི་བར་མཚམས་མེད་པར་ཐམས་ཅད་སྒྱུ་མ་ལྟ་བུར་རྟོགས་པ་སོགས་སྦྱོར་ལམ་གྱི་ཡོན་ཏན་རྣམས་འཆར་རོ། །དེ་ཉིད་དུ་ཚོགས་ཀྱི་སྤྱོད་པའི་ཉེ་རྒྱུ་སྤྱད་པས་ཁུ་རྡུལ་རླུང་ཡིད་ཀྱི་འགྱུར་བ་དེ་རགས་པ་བཅོམ་སྟེ། འཇིགས་པ་ལྔ་དང་བྲལ་ཞིང་ཟག་པ་ཟད་ནས་མཐོང་ལམ་དབུགས་ཆེན་འབྱིན་པའི་རྣལ་འབྱོར་ཐོབ་སྟེ། དེས་དྲུག་པ་བརྟེན་པས་ཁྱད་པར་དུ་འགྲོ་བའི་ས་བསྡུས་ཏེ། དེར་ཀུན་འགྲོའི་སྒྲིབ་པ་དག་ཅིང་ཆོས་ཉིད་རང་མཚན་པ་མངོན་སུམ་དུ་མཐོང་བའི་སྟོབས་ཀྱིས་བདེ་སྟོང་ཡེ་ཤེས་འོད་གསལ་གྱི་ལྷ་སྐུ་གྲུབ་ཅིང་། ཡོན་ཏན་བརྒྱ་ཕྲག་བཅུ་གཉིས་ལ་དབང་ཐོབ། ལོངས་སྐུ་རིགས་ལྔའི་ཞིང་བགྲོད་ནས་ཆོས་ཉན་པ་སོགས་མཐོང་ལམ་གྱི་ཡོན་ཏན་ཐམས་ཅད་འཆར་རོ། །དེ་ནས་མཐོང་ལམ་འོད་གསལ་ལས་ལངས་པའི་རྗེས་ལ་མངོན་རྟོགས་སྒོམ་ལམ་ལུང་ཆེན་ཐོབ་པའི་རྣལ་འབྱོར་གྱིས། བདུན་པ་དམིགས་པས་འབྲས་བུ་སྐྱེ་བའི་ས་བསྡུས་ཏེ། དེར་ལྷན་ཅིག་གནས་པའི་སྒྲིབ་པ་དག་ནས་ཆོས་ཉིད་རྟོགས་པའི་ཡེ་ཤེས་དང་དག་པ་ལྷ་སྐུའི་སྣང་བ་རྒྱུན་མི་ཆད་པ་ཟུང་འཇུག་གི་སྐུར་གྲུབ་ཅིང་། དེ་ནས་མཐར་ལམ་རྩལ་ཆེན་རྫོགས་པའི་རྣལ་འབྱོར་ཐོབ་སྟེ། དེས་ནི་བརྒྱད་པ་གནས་པ་མི་འགྱུར་བའི་ས་དང་། དགུ་པ་བརྡལ་བ་ཆོས་ཉིད་ཀྱི་ས་དང་། བཅུ་པ་རྫོགས་པ་ཅིར་ཆུབ་ཀྱི་ས་གསུམ་བསྡུས་པ་ཡིན་ཏེ། དེར་བག་ཉལ་རགས་འབྲིང་ཕྲ་གསུམ་གྱི་སྒྲིབ་པ་རིམ་པར་དག་ཅིང་། དེ་ལྟར་སྒོམ་མཐར་གྱི་ལམ་གྱི་ས་བཞི་པོ་དེ། ཐུན་མོང་བ་ལྟར་ན་སྒོམ་ལམ་ས་དགུས་བསྡུས་པས་ན། དེ་རྣམས་སུ་སྔར་མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་པོ་དེ། སྟོང་འགྱུར་ནས། ཞིང་ཁམས་བརྗོད་དུ་མེད་པའི་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་དང་མཉམ་པའི་བར་དུ་རིམ་པར་འཕེལ་ཞིང་། ཆོ་འཕྲུལ་བཞི་དང་དབང་བཅུ་ལ་སོགས་པའི་ཡོན་ཏན་རྣམས་འཆར་བ་ཡིན་ནོ། །
དེ་ལྟར་སློབ་པའི་ལམ་བཞི་མཐར་ཕྱིན་ནས་འབྲས་བུའི་དབང་བསྐུར་བའི་མཐའ་རྟེན་ཁུ་རྡུལ་རླུང་གསུམ་གྱི་རྒྱུ་བ་ཕྲ་བ་རྒྱུན་ཆད་པས་བརྟེན་པ་ཤེས་རིག་ཕྲ་བའང་དག་སྟེ། འབྲས་ཆོས་ཉེར་ལྔ་དབྱེར་མེད་ལྷུན་གྱིས་གྲུབ་པའི་བདེ་བ་ཆེན་པོའི་སྐུ་མངོན་དུ་འགྱུར་བར་འདོད་པ་ཡིན་ནོ། །དེ་ལྟར་བཤད་པའི་རྣལ་འབྱོར་ལྔ་དང་། ས་བཅུ་པོ་དེ་རྣམས་ཀྱི་ངེས་ཚིག་ནི་མདོའི་རྩ་བཤད་ཀྱི་རྒྱུད་དང་། མན་ངག་དག་ལས་གསལ་བར་བསྟན་པ་མ་མཐོང་ཡང་། སྤྱི་ཙམ་དཔག་ན།
རྣལ་འབྱོར་ལྔའི་དང་པོ་ནི། ཚོགས་ལམ་གྱི་དུས་སུ་འོད་གསལ་དང་ལྷ་སྐུ་གཉིས་ཀ་འདུན་པས་དྲངས་པའི་མོས་པ་ཙམ་གྱི་ཡུལ་དུ་བྱེད་པས་འདུན་པ་སེམས་པའི་དང་།
གཉིས་པ་ནི། སྦྱོར་ལམ་ཐོབ་ཚེ་ཟག་པ་ཡོད་ཀྱང་ལྡོག་པ་མེད་པས་རིགས་ངེས་པའི་ཕྱིར་རིགས་ཆེན་འབྱེད་པའི་དང་།
གསུམ་པ་ནི། མཐོང་ལམ་དུ་འཇིགས་པ་ལྔ་དང་བྲལ་བ་སོགས་དང་། ཆོས་ཉིད་མངོན་སུམ་མཐོང་བའི་འཇིག་རྟེན་གྱི་ཆོས་ཐམས་ཅད་ལས་འདས་པས་དབུགས་ཆེན་འབྱིན་པའི་དང་།
བཞི་པ་ནི། སྒོམ་ལམ་དུ་དུས་དང་གནས་སོགས་ངེས་པ་ཅན་གྱི་སྒོ་ནས་ལུང་བསྟན་ཆེན་པོ་ཐོབ་པས་ལུང་ཆེན་ཐོབ་པའི་དང་།
ལྔ་པ་ནི། མཐར་ལམ་དུ་སློབ་པའི་ཟུང་འཇུག་གི་ཡོན་ཏན་གྱི་རྩལ་མཐར་ཐུག་པ་རྫོགས་པའི་ཕྱིར་རྩལ་ཆེན་རྫོགས་པའི་རྣལ་འབྱོར་རོ། །ས་ཡང་རྣམ་པ་བཅུ་ལས། དང་པོ་ལ། ཚོགས་ལམ་དུ་ཟག་ལྡོག་གཉིས་ཀ་ཡོད་པས་འགྱུར་བ་མ་ངེས་པའི་ས་དང་། རྣལ་འབྱོར་དང་པོ་འདིའི་སྐབས་ཀྱི་མངོན་རྟོགས་རྣམས་བརྟེན་པ་སྦྱོར་ལམ་སོགས་བསྐྱེད་པའི་གཞི་ཡིན་པས་གཉིས་པ་ལ་བརྟེན་པ་་གཞིའི་ས་ཞེས་བྱ་ཞིང་། སྦྱོར་བའི་ལམ་དུ་མཐོང་ལམ་དོན་གྱི་འོད་གསལ་ལ་སྒྲིབ་པའི་མངོན་རྒྱུའི་བག་ཆགས་ཐམས་ཅད་སྦྱོང་བས་གསུམ་པ་ལ་གལ་ཆེན་སྦྱོང་བའི་ས་དང་། ཉིན་མཚན་བར་མེད་པར་སྒྱུ་མ་ལྟ་བུའི་ཚུལ་གྱིས་ཟུང་འཇུག་གི་རྒྱུ་ལ་བསླབ་པས་བཞི་པ་ལ་བསླབ་པ་རྒྱུན་གྱི་ས་དང་། ཉེ་རྒྱུའི་སྤྱོད་པའི་བསོད་ནམས་ལ་བརྟེན་ནས་ཟག་མེད་ཀྱི་ཡེ་ཤེས་ལ་སྦྱོར་བས་ལྔ་པ་ལ་བསོད་ནམས་རྟེན་གྱི་ས་ཞེས་བྱའོ། །མཐོང་ལམ་དུ་དོན་གྱི་འོད་གསལ་མངོན་སུམ་དུ་མཐོང་བ་དེ་ལ་བརྟེན་པ་ཟག་མེད་ཀྱི་ཡོན་ཏན་གོང་ནས་གོང་དུ་ཁྱད་པར་དུ་འགྲོ་བས་དྲུག་པ་ལ་བརྟེན་པས་ཁྱད་པར་དུ་འགྲོ་་བའི་ས་ཞེས་བྱའོ། །སྒོམ་ལམ་དུ་སློབ་པའི་ཟུང་འཇུག་གི་དོན་དེ་ལ་དམིགས་ཤིང་གོམས་པས་འབྲས་བུ་མི་སློབ་པའི་ཟུང་འཇུག་གི་སྐུ་འགྲུབ་པས་བདུན་པ་ལ་དམིགས་པས་འབྲས་བུ་སྐྱེ་བའི་ས་ཞེས་བྱའོ། །མཐར་ལམ་དུ་དབྱིངས་ཡེ་དབྱེར་མེད་ཀྱི་དགོངས་པ་ལ་རྟག་ཏུ་གནས་ཤིང་འཕོ་འགྱུར་མེད་པས་བརྒྱད་པ་ལ་གནས་པ་མི་འགྱུར་བའི་ས་དང་། ཆོས་ཉིད་དོན་གྱི་འོད་གསལ་དང་ཆོས་ཅན་ལྷ་སྐུའི་སྣང་བ་གཉིས་འདུ་འབྲལ་མེད་པའི་ཆོས་ཉིད་ཀྱི་ཕྱག་རྒྱས་སྣང་སྤྱོད་ཐམས་ཅད་ལ་ཁྱབ་པར་བརྡལ་བས་དགུ་་པ་ལ་བརྡལ་བ་ཆོས་ཉིད་ཀྱི་ས་དང་། རྩལ་སྣང་གཟུགས་སྐུའི་བཀོད་པ་ཐམས་ཅད་སྐྱེ་བ་མེད་པའི་དབྱིངས་སུ་འུབ་ཆུབ་པར་ཡོངས་སུ་རྫོགས་ཤིང་མཐར་ཕྱིན་པས་བཅུ་པ་ལ་རྫོགས་པ་ཅིར་ཆུབ་ཀྱི་ས་ཞེས་བྱའོ། །ས་འདི་རྣམས་ཕལ་ཆེར་ལ་མ་ངེས་པ་ཞེས་པའི་སྒྲ་སྦྱར་བ་ལྟར་ན། འདི་དག་སློབ་པའི་ས་ཡིན་པས་རང་རང་གི་གནས་སྐབས་ཀྱི་སྒྲིབ་པ་དག་ཅིང་ས་གོང་མའི་ཡོན་ཏན་ལ་སྦྱོར་དུ་ཡོད་པས་རང་རང་གི་སྐབས་སུ་བཞག་པའི་ངེས་ཚིག་དེ་ཉིད་ས་དང་ལྡན་པའི་གང་ཟག་དེ་ལ་རྣམ་པ་ཐམས་ཅད་དུ་མ་ངེས་པའོ། །ཡང་ས་ཕྱི་མ་ལ་མི་སློབ་པའི་སར་བཤད་པ་ལྟར་ན། དགྲ་བཅོམ་ཞུགས་པ་བཞིན་བཏགས་པ་ཡིན་གྱི་དངོས་ནི་མིན་ནོ། །གསུམ་པ་ཨ་ཏིའི་འཇུག༵་སྒོ༵་དབང་བཞི་པ་རྩལ་དུ་བཏོན་ཏེ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་རབ་ཏུ་སྤྲོས་མེད་དེ་བཞི་ཐོབ་པར་བྱས་ནས། ལྟ༵་བ༵་ཆོས་ཐམས་ཅད་རིག་པའི་ངོ་བོར་ཡེ་ནས་སངས་རྒྱས་ཟིན་པས་ལམ་གྱིས་ད་གདོད་སྒྲུབ་མི་དགོས་པར་ཐག་བཅད་ནས། སྒོམ༵་པ༵་ལེ་ལོ་ཅན་འབད་མེད་དུ་གྲོལ་བ་ཀ་དག་ཡེ་བབས་སོར་བཞག་གི་ངང་སྐྱོང་བ་དང་། བརྩོན་འགྲུས་ཅན་འབད་བཅས་སུ་གྲོལ་བ་ལྷུན་གྲུབ་ཐོད་རྒལ་གྱི་གནད་དྲུག་ལ་བརྟེན་ནས་དེ་བཞིན་གཤེགས་པའི་གསང་མཛོད་ཀྱི་སྒོ་ཕྱེ་ནས་མངོན་སུམ་དུ་མཐོང་བ་དང་། སྤྱོ༵ད་པ༵་ཅིར་སྣང་ཐམས་ཅད་ཆོས་ཉིད་ཀྱི་རོལ་པར་ཤར་བས་དགག་སྒྲུབ་འཛིན་ཞེན་ལས་འདས་པར་བཞག་པས། འབྲ༵ས་བུ༵་སྣང་བཞི་མཐར་ཕྱིན་ཏེ་ལྷུན་རྫོགས་ཀུན་ཏུ་བཟང་པོ་དབྱེ་བ་མེད་པའི་སའམ་ཡེ་ཤེས་བླ་མའི་ས་མཐར་ཕྱིན་པར་བྱེད་པའོ། །དེ་གསུམ་གྱིས་ཉོན་མོངས་ཐམས་ཅད་ཆེད་དུ་གཉེན་པོས་སྤོང་མི་དགོས་པར་རིག་པའི་ཡེ་ཤེས་ཀྱིས་དབང་བསྒྱུར་ཏེ་ལམ་དུ་བྱེད་པའི་ཐབས་དང་ལྡན་པས་དབང་བསྒྱུར་ཐབས་ཀྱི་ཐེག་པ་ཞེས་བྱའོ། །
བཞི་པ་སོར་བྱང་གཉིས་སྔགས་སྡོམ་གྱི་ཡན་ལག་ཏུ་འགྱུར་ཚུལ་ལ་གསུམ་ལས། དང་པོ་རིགས་ཅན་གསུམ་ལ་སྔགས་ཀྱི་ལམ་ཞུགས་ཡོད་པར་སྒྲུབ་པ་ནི།
དེ་ལྟར་ཐེག་པ་རིམ་པ་དགུའི་སྔ་མ་དྲུག་གི་གདུལ་བྱར་གྱུར་པའི་རིགས་ཅན་གསུམ་སྔགས་བླ་མེད་དུ་འཇུག་པའི་ཚུལ། སྤྱིར་གདུལ་བྱ་རྣམས་ཀྱི་ཁམས་སམ་རིགས་ཀྱི་དབྱེ་བ་དུ་མ་ཞིག་ཡོད་ནའང་། བསྡུ་ན་དམན་འབྲིང་མཆོག་གསུམ་སྟེ། རིམ་བཞིན་ཉ༵ན་ཐོས་དང་ར༵ང་རྒྱལ་དང་བྱང༵་ཆུབ་སེ༵མས་དཔའི་རི༵གས་ཅ༵ན་གསུམ་ཡིན་ལ། དེ་དག་སོ༵་སོ༵་ལ༵་བླ་མེད་རྡོ༵་རྗེ༵་ཐེག་པའི་རིག་པ་འཛི༵ན་པ༵འི་ལ༵མ་ལ་ཞུག༵ས་པ་ཡོ༵ད་དོ༵་ཞེ༵ས་འབུ༵མ་ཕྲག་ལྔ༵་པ་དེ་ཁོ་ན་ཉིད་ཡེ་ཤེས་གྲུབ་པའི༵་རྒྱུ༵ད་ཀྱི༵་ལུ༵ང་ལ༵ས། རྡོ་ཡི་རིགས་ཀྱི་བྱེ་བྲག་ཞིག །བཞུ་བས་ལྕགས་དང་ཟངས་དངུལ་འབྱུང་། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་བསྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང་། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱའོ། །ཞེས་པས་གས༵ལ་བ༵ར་གྲུ༵བ་སྟེ། །དེ་ཡང་དཔེར་བསྟན་པའི་རྡོ་ཁམས་དམན་འབྲིང་མཆོག་གསུམ་པོ་དེ་གྲུབ་མཐས་བློ་མ་བསྒྱུར་བའི་རིགས་ཅན་གསུམ་གྱི་དཔེ་ཡིན་ལ། ལྕགས་ཟངས་དངུལ་གསུམ་ནི་རིགས་ཅན་གསུམ་སོ་སོའི་ལམ་ལ་ཞུགས་བཞིན་པ་དང་། འབྲས་བུ་ཐོབ་ཟིན་པའི་གནས་སྐབས་ཀྱི་དཔེ་ཡིན་ཞིང་། དེ་གསུམ་གསེར་འགྱུར་རྩིས་གསེར་དུ་འགྱུར་བ་ལྟ་བུ་ནི་སྔགས་བླ་མེད་ལ་ཞུགས་པའི་གནས་སྐབས་ན་ཐམས་ཅད་རིག་པ་འཛིན་པ་ཡིན་པ་ལ་ཁྱད་པར་མེད་པའི་དཔེར་སོང་བས་སོ། །
གཉིས་པ་བསམ་པའི་དབྱེ་བས་འཇུག་ཚུལ་གྱི་དབྱེ་བསྡུ་བཤད་པ་ནི།
བས༵མ་པའི༵་བྱེ་བྲག་གི་དབྱེ༵་བ༵ས་ནང་རྒྱུད་བླ་ན་མེད་པའི་སྔ༵གས་ལམ་ལ༵་འཇུ༵ག་པ་ནི། ཇི་སྐད་དུ།
གཞི་རིགས་གཅིག་དང་ལམ་རིགས་བཞི། །
གསང་ཆེན་བླ་མེད་མི་ལྡོག་བརྟེན། །
ཞེས་པ་ལྟར་གཞི་ནས་འཇུག་པ་རང་རང་གི་ལམ་ལ་མ་ཞུགས་པར་དང་པོ་ནས་འཇུག་པ་དང་། ལྷ་མི་ཉན་རང་བྱང་སེམས་ཀྲི་ཡོག་སྡེ་གསུམ་སྟེ་ལམ་བཞི་པོ་ལ་སློབ་བཞིན་པ་ནས་འཇུག་པ་དང་། ལམ་དེ་དག་གི་རང་འབྲས་མཐར་ཕྱིན་ནས་འཇུག་པ་ལ་སོགས་པ༵འི་ཚུ༵ལ་བརྗོད་པའི་ཆོ༵ས་སྒོ༵་མ༵ང་དུ་ཡོད་ན་ཡ༵ང་འདིར་དོན་གྱི་སྙིང་པོ་ལ་སྒྲིབ་པའི་ཕྱིར་དེ༵་ད༵ག་སྤྲོས༵་ཏེ་བརྗོད་པར་བྱ༵་བ་མི༵ན་པས་མ་བཤད་དོ། །
གསུམ་པ་སྐབས་འདིར་གཏན་ལ་དབབ་བྱའི་དོན་ངོས་བཟུང་བ་ནི།
སྐབས་འདི༵ར་ནི༵་ཐེག་པ་ཐམས་ཅད་ཀྱི་ལམ་གྱི་གནད་སྡོམ་པ་གསུམ་དུ་འདུས་ཤིང་། དེ་ལ་དཀྲི་ཚུལ་དབ༵ང་པོ༵འི་ཁྱད་པར་གྱིས་རབ༵་འབྲི༵ང་ཐ༵་གསུ༵མ་དུ་ཡོད་ལ། །དེ་དག་ལ༵ས་སྔགས་ལ་འཇུག་པའི་ཚུལ་དབང་པོ་ཡང་རབ༵་མཆོ༵ག་ཏུ་གྱུར་པ་སྔོན་ཚོགས་གཉིས་ཀྱི་སྦྱང༵ས་པ༵་མཐ༵ར་སོ༵ན་པའི་སྐ༵ལ་བ་དང་ལྡ༵ན་པ་དེ༵། ཚེ་འདིར་ལམ་ཐུན་མོང་བས་རྒྱུད་སྦྱོང་བ་ལ་མ་ལྟོས་པར་དབ༵ང་བསྐུ༵ར་ཐོབ༵་པ༵་ཙམ་གྱིས༵་སྡོམ༵་པ་གསུ༵མ་ཅི༵ག་ཆ༵ར་དུ་སྐྱེ༵་བ་ཡིན་ཏེ། སྔགས་བླ་མེད་ཀྱི་སྡོམ་པ་གང་ཞིག གཞན་གནོད་གཞི་བཅས་སྤངས་པ་སོ་ཐར། གཞན་ཕན་གཞི་བཅས་སྒྲུབ་པ་བྱང་སེམས། དེ་ཉིད་མཉམ་པ་ཆེན་པོའི་ཡེ་ཤེས་ཀྱིས་ཟིན་པ་གསང་སྔགས་ཀྱི་སྡོམ་པའི་ངོ་བོ་ཡིན་པས། དཔེར་ན་དབང་དོན་གྱི་ཡེ་ཤེས་རྟོག༵ས་པ་དང་རྒྱུད་གྲོ༵ལ་བ་དུས༵་མཉམ༵་པ་ཨོ་རྒྱན་གྱི་རྒྱལ་པོ་ཨི༵ནྡྲ༵་བྷུ༵་ཏིས༵་ཐུབ་པའི་དབང་པོ་ལ་འདོད་ཡོན་མ་སྤང་བར་སངས་རྒྱས་ཐོབ་པའི་ཐབས་ཞུས་པས། སྟོན་པས་དེར་དཀྱིལ་འཁོར་སྣང་བར་མཛད་ནས་དབང་བསྐུར་བའི་དུས་དེ་ཉིད་དུ་་ཟུང་འཇུག་གི་སྐུ་བརྙེས་པ་བཞི༵ན་ནོ། །དབང་པོ་འབྲིང༵་ནི༵་འདུལ་བ་ལས་བྱུང་བའི་ལས་ཆོག་ལ་བརྟེན་ནས་སོ་ཐར་རིགས་བདུན་གྱི་སྡོམ་པ་གང་རུང་ནོད་དེ། སྲོལ་གཉིས་གང་རུང་གི་ཆོ་གས་བྱང་སྡོམ་དང་། གསང་སྔགས་ཕྱི་ནང་གི་ཆོ་གས་སྔགས་སྡོ༵མ་སྟེ། གསུ༵མ་པོ་སོ༵་སོ༵འི་གཞུང་གི་ཆོ༵་ག༵་ལ༵་བརྟེ༵ན་ནས༵་རི༵མ་པ་བཞིན་ཐོ༵བ་པའི་ཚུལ་མགོན་པོ་ནཱ༵་ག༵་རྫུ༵་ན༵འི་རྣམ་པར་ཐར་པ་ལྟར༵་རིག་པར་བྱའོ། །དབང་པོ་ཐ༵་མ༵་སྔོན་དང་ད་ལྟར་ཚོགས་གཉིས་བསགས་པའི་སྐལ༵་བ་དམ༵ན་པ་ཤིན༵་ཏུ༵་གདུ༵ལ་བར་དཀ༵འ་བ་དེ༵་རྣམས་རིམ་གྱིས་ལམ་ལ་དཀྲི་དགོས་པས། དང་པོ་འཁོར་བའི་ཉེས་དམིགས་དང་ཐར་པའི་ཕན་ཡོན་བཤད་ནས་གསོ༵་སྦྱོང༵་ཡན་ལག་བརྒྱད་པའི་དུས་ཁྲིམས་ནོད་ཅིང་དེའི་རྗེས་སུ་དགེ་བསྙེན་གྱི་སྡོམ་པ་དང་། དགེ་ཚུལ་གྱི་བསླ༵བ་པའི༵་གན༵ས་བཅུ༵་ནས་དགེ་སློང་གི་སྡོམ་པའི་བར་བྱིན་ནས་གྲུ༵བ་མཐ༵འ་བཞི༵འི་དང་པོ་བྱེ་མདོ་གཉིས་ཀྱིས་བདག་མེད་གཏན་ལ་དབབ་ཚུལ་ལ་གོམས་སུ་བཅུག དེ་རྗེས་སེམས་བསྐྱེད་ནས་དབུ་སེམས་གཉིས་ཀྱི་ལྟ་བ་ལ་སེམས་སྦྱོང་མཐར། རང་རང་གི་དབང་བསྐུར་སྔོན་དུ་འགྲོ་བས་གཙང་སྦྲའི་སྤྱོད་ལམ་དང་། བཟླས་བརྗོད་སོགས་ལུས་ངག་གི་བྱ་བ་གཙོ་བོར་སྟོན་པ་བྱ༵་བའི་རྒྱུད་དང་། ལུས་ངག་གི་བྱ་བ་དང་སེམས་ཀྱི་ཏིང་ངེ་འཛིན་མཉམ་དུ་སྟོན་པ་སྤྱོ༵ད་པའི་རྒྱུད། སེམས་ཀྱི་ཏིང་ངེ་འཛིན་གཙོ་བོར་སྟོན་པ་རྣལ༵་འབྱོ༵ར་གྱི་རྒྱུ༵ད་ཀུན༵་གྱི་ལྟ་སྒོམ་སྤྱོད་གསུམ་གྱིས་བསྡུས་པའི་ཉམས་ལེན་རྣམས་རི༵མ་པར་ཤེ༵ས་ཤིང་ཉམས་འོག་ཏུ་ཆུབ་པར་བྱས་ན༵ས་ཐབས་ཤེས་གཉིས་སུ་མེད་པའི་རྣལ་འབྱོར་བདེ་བ་ཆེན་པོས་ཁྱད་པར་དུ་བྱས་པའི་ཐབས་སྟོན་པ་ནང་རྒྱུད་བླ༵་མེ༵ད་ཀྱི་དབང་གིས་སྨིན་པར་བྱས་ནས་བསྐྱེད་རྫོགས་ཟུང་འཇུག་གསུམ་གྱི་རྒྱུད་སྡེ་ལ་རིམ་གྱིས་འཇུ༵ག་པ༵ར་བྱ་བའི་ཚུལ། ཀྱེ་རྡོ་རྗེ་བརྟག༵་པ༵་གཉི༵ས་པ༵འི་ཕྱི་མ་འདུལ་བའི་ལེའུ་ལས་གསལ་བར༵་གསུ༵ངས་ཏེ། དེ་ལས། དང་པོ་གསོ་སྦྱོང་སྦྱིན་པར་བྱ། །དེ་རྗེས་བསླབ་པའི་གནས་བཅུ་ཉིད། །དེ་ལ་བྱེ་བྲག་སྨྲ་བ་བསྟན། །མདོ་སྡེ་པའང་དེ་བཞིན་ནོ ། །དེ་ནས་རྣལ་འབྱོར་སྤྱོད་པ་ཉིད། །དེ་ཡི་རྗེས་སུ་དབུ་མ་བསྟན། །སྔགས་ཀྱི་རིམ་པ་ཀུན་ཤེས་ནས། །དེ་རྗེས་ཀྱེ་ཡི་རྡོ་རྗེ་བསྟན། །ཞེས་སོ། །དེ་དང་མཐུན་པར་ཕུར་བ་ཞེ་སྡང་ཁྲོས་པའི་རྒྱུད་ལས་ཀྱང་། སོ་སོར་ཐར་པ་དང་པོར་སྦྱིན། །དེ་ལ་ཉན་ཐོས་ཆོས་རྣམས་བསྟན། །དེ་ནས་བྱང་ཆུབ་སྡོམ་ཆེན་སྦྱིན། །དེ་ལ་དབུ་མའི་ཆོས་རྣམས་བཤད། །མཐར་ནི་འབྲས་བུ་ཐེག་ཆེན་གྱི། །དབང་སྦྱིན་འབྲས་བུའི་རྒྱུད་འདི་བཤད། །ཅེས་སོ། །དེ་དག་ལས་བསྟན་བཅོས་འདིར་ཇི་སྐད་བསྟན་པའི་དོན་ངོས་བཟུང་བ་ནི། སྐབས་འདི༵ར་ནི༵་བསྟན་པར་བྱ་བ་དབ༵ང་པོ༵་འབྲི༵ང་གི༵་ཚུ༵ལ་ཡིན་པས་དེ་འཆ༵ད་པར་བྱ་བ་ཡིན་ཏེ༵། སོ་ཐར་གྱི་རྟེན་ལ་དབང་བསྐུར་ཐོབ་པའི་གང་ཟག་དགེ༵་སློང༵་དང་། དགེ༵་ཚུ༵ལ་དང་། དགེ༵་བསྙེ༵ན་གྱི་སྡོ༵མ་པ་དང་ལྡ༵ན་པ་དེ༵་རྡོ༵་རྗེ༵་འཛི༵ན་པའི༵་རབ༵་དང་། འབྲི༵ང་དང་ཐ༵་མ་ཡི༵ན་ནོ་ཞེ༵ས་རྟེན་གྱི་དབང་གིས་རིམ་པ་བཞིན་ཕུ༵ར་བའི༵་རྒྱུད༵་དང༵་དུས༵་འཁོ༵ར་རྩ་རྒྱུད་ལ༵ས་མཐུན་པར། ཇི་སྐད་དུ། གསུམ་ལས་དགེ་སློང་མཆོག་ཡིན་འབྲིང་། །དགེ་ཚུལ་ཞེས་བྱ་དེ་དག་ལས། །ཁྱིམ་ན་གནས་པ་ཐ་མའོ། །ཞེས་གསུ༵ངས་ཤིང༵་། སྔགས་སུ་མ་ཟད་བྱང་སྡོམ་གྱི་རྟེན་ཀྱང་ཁྱིམ་པ་ལས་རབ་ཏུ་བྱུང་བ་འཕགས་ཏེ། མདོ་སྡེའི་རྒྱན་ལས། རབ་ཏུ་བྱུང་བའི་ཕྱོགས་དག་ནི། །ཡོན་ཏན་ཚད་མེད་རྣམས་དང་ལྡན། །དེ་ལྟས་སྡོམ་བརྩོན་ཁྱིམ་པ་ཡི། །བྱང་སེམས་རྣམས་ལས་མཆོག་ཏུ་བཤད། །ཅེས་སོ། །དེ་དག་ནི་སྤྱིར་བཏང་ཡིན་ལ། འོ༵ན་ཀྱ༵ང་ཡེ༵་ཤེ༵ས་ད༵ང་ལྡ༵ན་པ༵་སྟེ་ས་ཐོབ་པ་ལ་སོགས་པའི་ཡོན་ཏན་ཁྱད་པར་ཅན་རྒྱུད་ལ་ཡོད་པ་ནི་གཙོ༵་བོ༵ར་གཟུང༵་བར་བྱ་བ་དམིགས་བསལ་ཏེ། དུས་འཁོར་ལས། ས་ཐོབ་མ་གཏོགས་ཁྱིམ་པ་ནི། རྒྱལ་པོའི་བླ་མར་མི་བྱ་སྟེ། །ཞེས་གསུངས་པའི་ཕྱིར་དང་། འདུལ་བ་ལུང་ལས། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤང་བ་སྟེ། །དགེ་སློང་དགེ་སྦྱོང་དེ་ཡིན། །ཞེས་གསུངས་པའི་ཕྱིར་རོ། །
དེ་ལྟར་བསྟན་པའི་སྡོམ་པ་གསུམ་པོ་ངོས་བཟུང་བ་ནི། སྤྱིར་སྡོམ་པ་གསུམ་གྱི་ཐ་སྙད་སོ་ཐར་གྱི་སྐབས་བསླབ་ཚིགས་གསུམ་དང་། བྱང་སྡོམ་གྱི་སྐབས་སྡོམ་སྡུད་དོན་བྱེད་གསུམ་དང་། །སྔགས་སུ་སྐུ་གསུང་ཐུགས་ཀྱི་དམ་ཚིག་གསུམ་ལ་བཞག་པ་སོགས་མང་དུ་སྣང་མོད་ཀྱང་། སྐབས་འདིར་བསྟན་པར་བྱ་བ་ནི་སྔ༵་འགྱུ༵ར་གྱི་རྒྱུ༵ད་སྡེའི༵་རྩ༵་བ༵ར་གྱུར་པ་ཀུན༵་འདུ༵ས་རིག་པའི་མདོ་ལ༵ས། རང༵་དོན་ཞི་བདེ་ཙམ་དང༵་། གཞ༵ན་དོ༵ན་དུ་རྫོགས་པའི་བྱང་ཆུབ་སྒྲུབ་པར་འདོད་པ་དང་། གཞན་ལ་ཕ༵ན་པ༵་རླབས་ཆེ༵ན་པོ་སྒྲུབ་པའི་ཕྱིར་མྱུར་དུ་ཟུང་འཇུག་གི་གོ་འཕང་སྒྲུབ་པར་འདོད་པ་གསུམ་ལ་སྡོམ་པ་གསུམ་ཞེས་ཇི་སྐད་དུ། དེ་ལྟར་སྡོམ་པ་གསུམ་པོ་ཡང་། རང་དང་གཞན་དོན་ཕན་པ་ཆེ། །ཞེས་བཤ༵ད་པ༵་ནི། སོ༵་ཐ༵ར་གྱི་སྡོམ་པ་དང་། སེམ༵ས་བསྐྱེ༵ད་ཀྱི་སྡོམ་པ་དང་། དབ༵ང་བསྐུ༵ར་བ་ལས་ཐོབ་པའི་སྔགས་ཀྱི་སྡོམ་པ་སྟེ་གསུམ་པོ་ཉིད༵་ཡི༵ན་ལ། དེ་ཡང་འདུལ་བ་དང་། མདོ་སྡེ་དང་། སྔགས་ཀྱི་སྡེ་སྣོད་དེ༵། སོ་སོའི་བསྟན་དོན་ལྟར་ཀུན་སློང་དང་། ཆོ་ག་དང་། དུས་དང་། སྤང་བྱ་རྣམས་གང་ཟག་ཐ་དད་པས་སོ༵་སོ༵ར་འཛི༵ན་ན༵་སྔ་མས་ཉན༵་ཐོ༵ས་དང་། བར་པས་བྱ༵ང་ཆུབ་སེ༵མས་དཔའ་ད༵ང་། ཕྱི་མ་ལ་རིག༵་པ༵་འཛི༵ན་པ༵་ཞེ༵ས་སུ༵་མཁ༵ས་པ་རྣམས་ལ༵་གྲག༵ས་མོད། འོན་ཀྱང་ཀུན་སློང་གི་དབང་གིས་མ་ངེས་ཏེ། སྡོམ་གསུམ་རབ་དབྱེར། བསམ་པ་སེམས་བསྐྱེད་ཀྱིས་ཟིན་པའི། །ཆོ་ག་ཉན་ཐོས་ལུགས་བཞིན་གྱིས། །སོ་སོར་ཐར་པ་རིགས་བརྒྱད་པོ། །བྱང་སེམས་སོ་སོ་ཐར་པར་འགྱུར། །ཞེས་གསུངས་ལ། དེའི་ཤུགས་ཀྱིས་སྔགས་སྡོམ་རྒྱུད་ལྡན་གྱིས་སོར་སྡོམ་བླང་ན་སྔགས་ཀྱི་ཐུན་མོང་མ་ཡིན་པའི་སོར་སྡོམ་དུ་འགྱུར་དགོས་པ་བཞིན་ནོ། །བཤད་མ་ཐག་པ་དེ༵་ལྟ༵ར་རྒྱུའི་ཐེག་པ་གོང་འོག་དང་། བྱང་སྔགས་གཉིས་ཀྱི་ཐུ༵ན་མོ༵ང་དུ་གྱུར་པའི་སྡོམ༵་པ༵་འོ༵ག་མ༵་སོར་བྱང་གཉི༵ས་པོ་སྐབས་འདི༵ར་ནི༵་སྔགས་བླ༵་མེ༵ད་ཀྱི་དབ༵ང་གི༵་ཡ༵ན་ལ༵ག་ཏུ༵་འགྲོ་བའི་ཚུལ་བསྟན་པ་ཡིན་ཏེ། སོར་བྱང་གི་སྡོམ་ལྡན་དེས་སྔགས་སྡོམ་བླང་བའི་ཚེ་སོ་ཐར་སྔགས་ཀྱི་ཉེས་སྤྱོད་སྡོམ་པ་དང་། བྱང་སྡོམ་རྣམ་སྣང་གི་དམ་ཚིག་ཏུ་འགྱུར་བ་གང་ཞིག སྔགས་བླ་མེད་ཀྱི་སྤྱི་དང་ཁྱད་པར་ལྷག་པའི་དམ་ཚིག་ལས་སྤྱིའི་དམ་ཚིག་ཏུ་སོར་བྱང་དང་སྔགས་ཕྱི་རྒྱུད་ཀྱི་དམ་ཚིག་ཐམས་ཅད་ཚང་བའི་ཕྱིར་དང་། དེར་མ་ཟད་སྡོམ་པ་འོག་མ་གཉིས་སྔོན་དུ་མ་སོང་བའི་རྡོ་རྗེ་འཛིན་པའི་རྒྱུད་ལའང་། དབང་བསྐུར་བ་ཁོ་ནས་ཐོབ་པའི་སོར་བྱང་གི་སྡོམ་པ་ཡོད་པར་འགྱུར་ཏེ། ཇི་སྐད་དུ།
སོ་སོར་ཐར་དང་བྱང་ཆུབ་སེམས། །
རིག་འཛིན་ནང་གི་སྡོམ་པའི་ཚོགས། །
མ་ལུས་བདག་གིས་ཡོངས་སུ་བཟུང་། །
ཞེས་པ་ལ་སོགས་པས་དབང་གི་སྔོན་འགྲོའི་དུས་སུ་ཁས་བླངས་པའི་ཕྱིར་དང་། མཉམ་པ་ཆེན་པོའི་དམ་ཚིག་དང་ལྡན་པའི་རིག་པ་འཛིན་པའི་རྒྱུད་ལ་འོག་མའི་འདུལ་སྡོམ་ཐམས་ཅད་ངང་གིས་འདུ་བའང་ཡིན་ཏེ། རྩ་རྒྱུད་སྙིང་པོ་ལས། བླ་མེད་མཆོག་གི་དམ་ཚིག་ཏུ། །འདུལ་བའི་དབང་གིས་ཚུལ་ཁྲིམས་དང་། །ཇི་སྙེད་སྡོམ་པ་བསམ་ཡས་པ། །མ་ལུས་ཀུན་འདུས་རྣམ་པར་དག །ཅེས་དང་། རྔམ་གློག་ལས། དགེ་སློང་བྱང་ཆུབ་སེམས་དཔའ་དང་། །རྣལ་འབྱོར་རྣལ་འབྱོར་ཆེན་པོ་ཡིན། །ཞེས་དང་། འཁོར་ལོ་སྡོམ་པའི་རྒྱུད་ལས། སོ་སོ་ཐར་དང་བྱང་ཆུབ་སེམས། །རིག་འཛིན་ཉིད་ཀྱི་དགེ་སློང་ངོ་། །ཞེས་པ་ལ་སོགས་པའི་རྒྱུད༵་སྡེ༵་རྒྱ༷་མཚོ༵་ནས་ཇི་ལྟར་བཤ༵ད་པ་ལྟར༵་བསྟན་བཅོས་འདི༵ར་ཡང་འཆ༵ད་པར་བྱེད་དོ༵། །
ལྔ་པ་ལེའུ་འོག་མ་གསུམ་གྱི་སྡོམ་ནི།
དེ་ལྟར་སྡོམ༵་གསུ༵མ་སྤྱིའི་རྣམ་གཞག་བསྟན་ནས། སོ༵་སོ༵འི་དོན་བསྡུས་པའི་སྒོ་ནས་ཤེས་པའི་ཕྱིར་སྡོམ་བསྟན་པ་ནི། སྡོམ་པ་གསུམ་པོ་སོ་སོའི་བྱུང་ཚུལ་དང་། ངོ་བོ་དང་དབྱེ་བའི་སྒོ་ནས་ཁོ༵ག་དབུབ༵་པའི་གླེ༵ང་གཞི༵་ད༵ང་། དང༵་པོ༵་སྡོམ༵་པ༵་མ༵་ཐོབ༵་པ་ཆོ་ག་ལ་སོགས་པའི་སྒོ་ནས་ཐོ༵བ་པའི༵་ཚུལ༵་དང་། བ༵ར་དུ༷་ཐོབ༵་པའི༵་སྡོམ་པ་དེའི་བསྲུང་བྱའི་རྣམ་གྲངས་བཤད་པས་མི༵་ཉམ༵ས་པར་བསྲུང༵་བ༵འི་ཐབ༵ས་དང་། ཐ༵་མ༵ར་ལྟུང་བ་འབྱུང་བའི་སྒོ་བཞིའི་དབང་གིས་ཉམ༵ས་ན་སླར་གསོ༵་བའི་ཚུ༵ལ་ཏེ་བཞི༵་རེས༵་སྡོམ༵་དུ་བསྡུས་ནས་བཤད་པ་ཡིན་ནོ། །སྡོམ༵་གསུ༵མ་སྤྱི༵འི་བཤ༵ད་གཞི༵འི་རིམ༵་པར༵་ཕྱེ༷་བ༵་སྟེ༵་དང༵་པོའི༵་རྣམ་པར་བཤད་པའོ༵། །
གཉིས་པ་འདུལ་བ་སོ་ཐར་གྱི་རིམ་པ་དབྱེ་བ་བསྟན་པ་དང་། ད་ནི་སྡོམ་པ་གསུམ་པོ་སོ་སོའི་རྣམ་གྲངས་རྒྱས་པར་བཤད་པའོ། །དང་པོ་ནི།
ལྔ་བདོའི་འགྲོ་བའི་རྣམ་འདྲེན་ཐབས་མཁས་ཤིང་ཐུགས་རྗེ་ཆེན་པོ་དང་ལྡན་པ་དེ་གཟུགས་སྐུ་ཞི་བའི་དབྱིངས་སུ་སྙོམས་པར་ཞུགས་ཀྱང་སྡོམ་བརྩོན་འདུས་པའི་དབུས་སུ་གནང་བཀག་གི་མཚམས་ལེགས་པར་འདོམས་པའི་སྐུར་བཞེངས་པ་སྟོན་པ་དང་བསྟན་པ་གཉིས་ཀར་གྱུར་པ་ནི་དམ་པའི་ཆོས་འདུལ་བ་ཡིན་པས། དེ་ཉིད་བཤད་པ་ལ་ཁོག་དབུབ་གླེང་གཞི། མ་ཐོབ་པ་ཐོབ་པའི་ཚུལ། ཐོབ་པ་མི་ཉམས་པར་བསྲུང་བའི་ཐབས། ཉམས་ན་གསོ་བའི་ཚུལ་ཏེ་དོན་རྣམ་པ་བཞིའི་དང་པོ་ཇི་ལྟར་བྱུང་ཚུལ་དང་། དེའི་ཉམས་ལེན་སྡོམ་པའི་ངོ་བོ་དང་། དེ་ལ་དབྱེ་བའི་སྒོ་ནས་ཁོག་དབུབ་པ་ལ། དང་པོ། དེ་ཇི་ལྟར་བྱུང་བའི་ཚུལ་ནི་ཉན་ཐོས་དང་ཐུན་མོང་བའི་འདོད་པ་ལྟར་བཤད་ན། བདག་ཅག་གི་སྟོན་པ་འདི་གྲངས་མེད་གསུམ་འདས་པའི་སྔོན་རོལ་ཏུ། ཐུབ་པ་ཆེན་པོའི་དྲུང་དུ་སེམས་བསྐྱེད་ནས་ཚོགས་ལམ་གྱི་རྟེན་ལ་ཚོགས་གཉིས་རྫོགས་པར་མཛད་ཅིང་། འཛམ་བུའི་གླིང་གི་མི་རྣམས་ཚེ་ལོ་ཉི་ཁྲི་པའི་དུས་སུ་འོད་སྲུང་འཇིག་རྟེན་དུ་བྱོན་པའི་ཚེ་བྲམ་ཟེའི་ཁྱེའུ་བླ་མར་གྱུར། དེའི་ཕྱི་མ་ལ་དགའ་ལྡན་ལྷ་ཡི་གནས་སུ་དམ་པ་ཏོག་དཀར་པོར་སྐྱེ་བ་བཟུང་ནས་ལྷ་རྣམས་ཆོས་ཀྱིས་སྨིན་པར་མཛད་ནས། སྐྱེ་རྒུ་རྣམས་ཚེ་ལོ་བརྒྱ་པའི་དུས་ལ་བབས་པ་ན། རིགས་དང་། གླིང་དང་། ཡབ་དང་། ཡུམ་དང་། དུས་ཏེ་གཟིགས་པ་རྣམ་པ་ལྔས་གཟིགས་ནས་ལྷ་རྣམས་ལ་འཆི་འཕོ་རྣམ་པར་སྦྱང་བའི་ཆོས་ཀྱི་རྣམ་གྲངས་གསུངས་ཏེ་གླང་པོ་ཆེ་ཐལ་དཀར་མཆེ་བ་དྲུག་ལྡན་གྱི་ཚུལ་དུ་དགའ་ལྡན་གྱི་གནས་ནས་འཕོ་བ་དང་། དེའི་ཚེ་ས་མོ་ལུག་གི་ལོའི་ཆུ་སྟོད་ཟླ་བའི་ཉ་ལ་ཡུམ་སྒྱུ་འཕྲུལ་མ་གསོ་སྦྱོང་ལ་གནས་པའི་གློ་གཡས་ནས་ཞུགས་ཏེ་ལྷུམས་གཞལ་ཡས་ཁང་དུ་བྱིན་གྱིས་བརླབས་ནས་ལྷ་མིའི་འཁོར་མང་པོ་ལ་སྐྱེ་གནས་རྣམ་པར་སྦྱོང་བའི་ཆོས་བསྟན་པ་དང་། དེ་ནས་ལྕགས་སྤྲེལ་ས་ག་ཟླ་བའི་ཚེས་བདུན་ལ་ཡུམ་སྒྱུ་འཕྲུལ་མ་ལུམྦི་ནིའི་ཚལ་དུ་གཤེགས་ཏེ་ཤིང་པླཀྴའི་ཡལ་ག་ལ་བཟུང་བ་ན་གནོད་པ་མེད་པར་རྩིབ་མའི་གོ་བར་ནས་ན་བཟའ་དང་བཅས་ཏེ་ལེན་པ་མེད་པར་བྱོན་ཏེ་ཕྱོགས་བཞིར་གོམ་པ་བདུན་བདུན་བོར་ནས། ང་ནི་འཇིག་རྟེན་འདི་ན་མཆོག་ཡིན་ནོ། །ཞེས་གསུངས་ཤིང་བར་སྣང་གི་ལྷས་བསྟོད་པ་དང་། ངོ་མཚར་བའི་ལྟས་མང་པོ་དང་བཅས་ཏེ་བལྟམས་པ་དང་། དེ་ནས་ཡིག་དཔོན་ཀུན་གྱི་བཤེས་གཉེན་སོགས་སློབ་དཔོན་སོ་སོ་ནས་ཡི་གེ་དང་འཕོང་དང་སྒྱུ་རྩལ་སོགས་ལ་བསླབས་ཤིང་བཟོའི་གནས་ཐམས་ཅད་ལ་ཕུལ་དུ་ཕྱིན་པའི་ཚུལ་བསྟན་པ་དང་། དེ་ནས་ཤཱཀྱའི་བུ་མོ་ས་འཚོ་མ་དང་། གྲགས་འཛིན་མ། རི་དྭགས་སྐྱེས་རྣམས་འཁོར་དྲུག་ཁྲི་དང་བཅས་པ་ཁབ་ཏུ་བཞེས་ནས་དགྱེས་པར་རོལ་པའི་ཚུལ་བསྟན་པ་དང་། དེ་ནས་དགུང་ལོ་ཉེར་དགུ་པ་ལ་གནས་གཙང་མའི་ལྷས་བསྐུལ་ཏེ། སྐྱེ་རྒ་ན་འཆིའི་ཆུ་བོ་བཞི་དང་དགེ་སྦྱོང་གི་གཟུགས་མཐོང་བས་རྐྱེན་བྱས་ཏེ་ངེས་པར་འབྱུང་བར་དམ་བཅས་པ་ན། ཁོར་ཡུག་དམག་གིས་བསྲུངས་ཀྱང་བསྔགས་ལྡན་གྱི་སྟེང་དུ་ཆིབས་ནས། རྒྱལ་ཆེན་བཞིས་བཏེགས་ཏེ་ནམ་མཁའ་ལ་བྱོན་ནས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བསིལ་ནས་རབ་ཏུ་བྱུང་བ་དང་། དེ་ནས་སྒྱུ་རྩལ་ཤེས་ཀྱི་བུ་རིང་འཕུར་དང་། རངས་བྱེད་ཀྱི་བུ་ལྷག་སྤྱོད་གཉིས་ལས་འཇིག་རྟེན་པའི་ཏིང་ངེ་འཛིན་ནོད་པའི་ཚུལ་བསྟན་ནས་ལྔ་སྡེ་བཟང་པོ་དང་བཅས་ཆུ་ཀླུང་ནཻ་རཉྫའི་འགྲམ་དུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་བཞག་སྟེ་ལོ་དྲུག་ཏུ་དཀའ་བ་སྤྱད་པ་དང་། དེ་ནས་ལྷ་རྣམས་ཀྱིས་བསྐུལ་ནས་ཏིང་ངེ་འཛིན་ལས་བཞེངས་ཏེ་བཞུད་པའི་ལམ་དུ་བྲམ་ཟེའི་བུ་མོ་ལེགས་སྐྱེས་མས་བ་མེན་ལྔ་བརྒྱའི་འོ་མ་ཉིང་ཁུར་བྱས་པ་དྲངས་པ་གསོལ་བས་སྐུ་གསེར་གྱི་གཏན་པ་ཕྱིས་པ་ལྟར་གྱུར་ཅིང་། རྩྭ་ཚོང་བཀྲ་ཤིས་ལྡན་ལས་རྩྭ་བཞེས་པ་བསྣམས་ནས་སྐྱེས་བུ་ཆེན་པོའི་སྟབས་ཀྱིས་བྱང་ཆུབ་སྙིང་པོའི་ཤིང་གི་དྲུང་དུ་གཤེགས་པ་དང་། དེ་ནས་དགུང་ལོ་སོ་ལྔ་པ་ཤིང་རྟ་ས་ག་ཟླ་བའི་ཉ་ལ་རྡོ་རྗེའི་གདན་དུ་རྩྭ་བཏིང་བ་ལ་བཞུགས་ཏེ། ཇི་སྲིད་ཟག་མེད་མ་ཐོབ་བར། །དེ་སྲིད་སྐྱིལ་ཀྲུང་གཞིག་མི་བྱ། །ཞེས་དང་། སྟན་འདིར་བདག་གི་ལུས་ནི་སྐམ་ཡང་རུང་། །པགས་པ་རུས་པའི་ཚོགས་རྣམས་ཞིག་ཀྱང་རུང་། །བསྐལ་མང་རྙེད་དཀའི་བྱང་ཆུབ་མ་ཐོབ་བར། །སྟན་འདི་ལས་ནི་ལུས་བསྐྱོད་མི་བྱའོ། །ཞེས་དམ་བཅའ་བརྟན་པོ་མཛད་པ་ན། སྲོད་ཀྱི་ཆ་ལ་བདུད་ཀྱི་རྒྱལ་པོས་བསླུ་བྲིད་ཀྱི་ཚིག་དང་། བདུད་ཀྱི་བུ་མོ་བདུན་གྱིས་ཆགས་པའི་ཟོལ་གྱིས་བསླུ་བར་བྱས་ཀྱང་མ་ནུས་པ་ན། བདུད་་དམག་བྱེ་བ་དུང་ཕྱུར་དྲངས་པ་བྱམས་པའི་ཏིང་ངེ་འཛིན་གྱིས་བཏུལ་བ་དང་། དེ་ནས་ཉ་དེའི་ཐོ་རངས་ལ་ཟད་པ་དང་། མི་སྐྱེ་བའི་ཡེ་ཤེས་མངོན་དུ་མཛད་དེ་སངས་རྒྱས་ཀྱི་བྱང་ཆུབ་བརྙེས་པ་དེའི་ཚེ་ས་ཆེན་པོ་འདི་ཡང་རབ་ཏུ་གཡོས། འོད་ཟེར་གྱི་སྣང་བ་གྲངས་མེད་པ་བྱུང་བ་ལ་ལྷ་རྣམས་ཀྱིས་བསྟོད་དོ། །དེ་ཡང་ཐེག་ཆེན་ཐུན་མོང་བས་ནི་སོ་སྐྱེའི་གནས་སྐབས་སུ་གྲངས་མེད་གཅིག་གི་ཚོགས་རྫོགས་པར་བྱས་ནས། འཕགས་པའི་ས་བཅུ་ལ་གྲངས་མེད་གཉིས་ཀྱིས་ཚོགས་གཉིས་མཐར་ཕྱིན་ནས། ས་བཅུ་པའི་རྒྱུན་མཐའ་ལ་གནས་པ་དེ་འདིར་འཚང་རྒྱ་བ་ཡིན་ནོ་ཞེས་འདོད་ལ། ཉན་ཐོས་པ་དག་གིས་ནི་འདི་ལྟར། མཛོད་ལས། སྟོན་དང་བསེ་རུ་བྱང་ཆུབ་པ། །བསམ་གཏན་མཐའ་རྟེན་གཅིག་ལ་ཀུན། །ཞེས་དང་། འཕགས་པ་མིན་ཡང་ཕ་མ་དང་། །ནད་པ་དང་ནི་ཆོས་སྨྲ་དང་། །སྐྱེ་མཐའི་བྱང་ཆུབ་སེམས་དཔའ་ལ། །ཞེས་པ་ལྟར་སྔར་གྱི་ཚོགས་ལམ་གྱི་རྟེན་དེ་ལ་ལམ་ལྔ་གདན་ཐོག་གཅིག་ལ་མངོན་དུ་མཛད་དེ་སངས་རྒྱས་པར་འདོད་པ་ཡིན་ནོ། །དེ་ནས་ཞག་བདུན་ཕྲག་བདུན་དུ་ཆོས་མི་གསུངས་པར་བཞུགས་པའི་ཚེ། ཚངས་པ་དང་བརྒྱ་བྱིན་གཉིས་ཀྱིས་ཆོས་ཀྱི་འཁོར་ལོ་བསྐོར་བར་བསྐུལ་བས་ཞལ་གྱིས་བཞེས་པའི་ཚེ་འོག་མིན་གྱི་བར་དུ་གྲགས་སོ། །དེ་ཡང་ཆོས་ཀྱི་འཁོར་ལོ་ལ་རིམ་པ་གསུམ་དུ་ཡོད་ཀྱང་། འདིར་ཆོས་འཁོར་དང་པོ་འདུལ་བའི་སྡེ་སྣོད་གླེ༵ང་བའི་གཞི༵་ནི་ཕུན་སུམ་ཚོགས་པ་ལྔ་སྟེ། སྟོན༵་པ༵་མཉམ་མེད་ཐུབ་པའི་དབང་པོ་དེས༵། གནས་ཝཱ༵་ར༵་ཎཱ༵་སཱི༵འི་དྲང་སྲོང་ལྷུང་བ་རི་དྭགས་མི་འཇིགས་པའི་ནགས་ཚལ་ཞེས། སྔོན་རང་སངས་རྒྱས་མང་པོ་ལྷག་མེད་དུ་སོང་ནས་རིང་བསྲེལ་སར་ལྷུང་བ་དང་། རྒྱལ་པོ་ཚངས་བྱིན་གྱིས་རྔོན་རྒྱས་རི་དྭགས་རྣམས་ལ་མི་འཇིགས་པ་སྦྱིན་པའི་གནས་དེ་རུ༵། དུས་ཆུ་སྟོད་ཟླ་བའི་ཚེས་བཞི་ནས་བརྩམས་ཏེ། ཆོས་ལྷག༵་པའི༵་ཚུ༵ལ་ཁྲིམ༵ས་ཀྱི་བསླབ་པ་བརྗོད་བྱའི་གཙོ༵་བོ༵ར་སྟོན༵་པ་འདུལ་བའི་འདུལ་བ་བཅས་རང་གི་རྣམ་བཞག་ཆེ་ལོང་ཙམ་དང་། འདུལ་བའི་མདོ་སྡེ་ཏིང་ངེ་འཛིན་དང་ཚངས་པར་སྤྱོད་པའི་རྣལ་འབྱོར་དུ་བྱ་བའི་རིམ་པ་དང་། འདུལ་བའི་མངོན་པ་དེ་རྣམས་ཀྱི་རབ་དབྱེ་རྒྱ་ཆེར་བཤད་པ་སོགས་སྤང་གཉེན་གྱི་རིམ་པས་ཉམས་སུ་ལེན་པའི་ཐབས་བདེ༵ན་པ༵་བཞི༵འི་ཆོས་ཀྱི་རྣམ་གྲངས་འཁོར་ལྔ༵་སྡེ༵་བཟང་པོ། ལྷ་བརྒྱད་ཁྲི་དང་བཅས་པར་གསུ༵ངས་པ༵ས། ལྔ་སྡེར་དགྲ་བཅོམ་ཐོབ། ལྷ་བརྒྱད་ཁྲིས་བདེན་པ་མཐོང་ངོ། །དེ་ཡང་སྤྱིར་ལུང་བཞིས་བསྡུས་པའི་འདུལ་བའི་སྡེ་སྣོད་ནི། སངས་རྒྱས་ནས་མྱ་ངན་ལས་མ་འདས་ཀྱི་བར་དུ་བྱུང་བ་དང་བཅས་པའི་རྣམ་པར་གཞག་པ་ཐམས་ཅད་སྟོན་པའི་ཕྱིར་ཆོས་འཁོར་དང་པོ་ཁོ་ནའི་མཚན་གཞིར་ངེས་པ་མ་ཡིན་ཀྱང་འཁོར་བའི་མཚན་ཉིད་སྤང་བྱ་ལས་ལྡོག་པའི་ལམ་སྟོན་པའི་ཕྱིར་གཙོ་ཆེ་བའི་དབང་དུ་བྱས་ཏེ་བཞག་པ་ཡིན་ནོ། །
འཁོར་ལོ་བར་ཐ་གཉིས་ནི་འོག་ཏུ་འཆད་པར་འགྱུར་བས་འདིར་མི་སྤྲོའོ། །དེ་ནས་དགུང་ལོ་བརྒྱད་ཅུ་གྱ་གཅིག་པ་ལྕགས་འབྲུག་ས་ག་ཟླ་བའི་ཉ་ལ་མྱ་ངན་ལས་འདའ་བར་བཞེད་ནས། བསྟན་པ་འཁོར་རྣམ་པ་བཞི་དང་བཅས་པ་འོད་སྲུང་ལ་གཏད་དེ། གྲོང་ཁྱེར་རྩྭ་ཅན་གྱི་ཤིང་སཱ་ལ་ཟུང་ཞིག་གི་དྲུང་དུ་ཞི་བའི་དབྱིངས་སུ་ཟུམ་པར་མཛད་དོ། །དེ་ནས་བཀའི་བསྡུ་ཇི་ལྟར་བྱས་པའི་ཚུལ་ལ་གསུམ་ལས། བསྡུ་བ་དང་པོ་ནི། དེའི་ཚེ་བཅོམ་ལྡན་དང་ལྷན་ཅིག་དགྲ་བཅོམ་པ་ཁྲི་བརྒྱད་སྟོང་དང་། ཤཱ་རིའི་བུ་དང་ལྷན་ཅིག་དགྲ་བཅོམ་པ་བརྒྱད་ཁྲི། མཽང་འགལ་གྱི་བུ་དང་ལྷན་ཅིག་དགྲ་བཅོམ་པ་བདུན་ཁྲི་མྱ་ངན་ལས་འདས་པ་ན། ལྷ་རྣམས་ཀྱིས་དགེ་སློང་དབང་ཡོད་པ་དག་མྱ་ངན་ལས་འདས་ཏེ། དམ་པའི་ཆོས་ནི་མེ་ཤི་བའི་དུ་བ་ཙམ་དུ་གྱུར་ཏོ་ཞེས་པ་ལ་སོགས་པའི་སྒོ་ནས་འཕྱ་བ་བསལ་བའི་ཕྱིར། མྱ་ངན་ལས་འདས་པའི་ཕྱི་ལོ་རྒྱལ་པོའི་ཁབ་ཀྱི་ཉ་གྲོ་ངྷའི་ཕུག་ཏུ་མ་སྐྱེ་དགྲས་ཡོ་བྱད་སྦྱར་ཏེ། འོ༵ད་སྲུ༵ང་ལ་སོ༵གས་པའི་དགྲ་བཅོམ་པ་ལྔ་བརྒྱ་འདུས་ནས་འཕགས་པ་ཀུན་དགའ་བོས་མདོ་སྡེ། ཉེ་བ་འཁོར་གྱིས་འདུལ་བ་དང་། འོད་སྲུང་ཆེན་པོས་མངོན་པའི་སྡེ་སྣོད་དེ་གསུམ་པོ་དེ་རྣམས་ཀྱིས༵་བསྡུས༵་སོ། །
བསྡུ་བ་གཉིས་པ་ནི། མྱ་ངན་ལས་འདས་ནས་ལོ་བརྒྱ་དང་བཅུ་ན་ཡངས་པ་ཅན་གྱི་དགེ་སློང་རྣམས་ཀྱིས། ཧུ་ལུ་ཧུ་ལུ་ཡི་རང་དང་། །ཀུན་སྤྱོད་གནོད་དང་ལན་ཚྭ་དང་། །ལམ་དང་སོར་གཉིས་དཀྲུགས་དང་གདིང་། །གསེར་ལ་རུང་བ་བྱ་བ་སྟེ། །འདི་དག་རུང་མིན་གཞི་བཅུར་འདོད། །ཅེས་པ་ལྟར། མི་རུང་བའི་གཞི་བཅུ་བསྒྲགས་པ་བསལ་བའི་ཕྱིར་ཀསྨི་པཱུ་རིའི་གཙུག་ལག་ཁང་དུ་ངྷརྨ་ཨ་ཤྭ་ཀས་ཡོན་སྦྱར་ཏེ། གྲགས་པ་ལ་སོགས་པའི་དགྲ་བཅོམ་བདུན་བརྒྱས་ཆོས་མིན་སུན་ཕྱུང་ཞིང་སྡེ་སྣོད་གསུམ་ཚར་གཅིག་ལེགས་པར་བཏོན་ཏེ། མཐུན་པ་དང་བཀྲ་ཤིས་པའི་གསོ་སྦྱོང་ཡང་མཛད་དོ། །
བསྡུ་བ་གསུམ་པ་ནི། དགེ་སློང་ལྷ་ཆེན་པོ་སོགས་ཀྱིས། གཞན་ལན་གདབ་དང་མི་ཤེས་པ། །ཡིད་གཉིས་དང་ནི་ཡོངས་སུ་བརྟག །བདག་ཉིད་གསོ་བར་བྱེད་པ་སྟེ། །འདི་ནི་སྟོན་པའི་བསྟན་པ་ཡིན། །ཞེས་པ་ལྟར་རུང་བ་མ་ཡིན་པའི་གཞི་ལྔ་བསྒྲགས་པ་ལ་སོགས་པའི་རྐྱེན་གྱིས་དགེ་འདུན་རྣམས་རྩོད་པར་གྱུར་ཅིང་། སྟོན་པས་འདུལ་བ་ཡི་གེར་བྲིར་མ་གནང་བས་ཡུན་རིང་པོ་སོང་བ་ན། སོ་སོ་ཐར་པའི་མདོའི་འདོན་ཚུལ་མ་མཐུན་པའི་དབང་གིས་སྡེ་པ་བཅོ་བརྒྱད་དུ་གྱེས་པའི་སྐབས། སྟོན་པ་མྱ་ངན་ལས་འདས་ནས་ལོ་བཞི་བརྒྱར་ཉེ་བ་ན། ཁ་ཆེ་མེ་ཏོག་བརྩེགས་པའི་ཀུན་དགའ་ར་བར་རྒྱལ་པོ་ཀ་ནིཥྐས་སྦྱིན་བདག་བྱས་ཏེ། འཕགས་པ་ཉེར་སྦས་ལ་སོགས་པའི་དགྲ་བཅོམ་པ་ལྔ་བརྒྱ་དང་། སོ་སྐྱེའི་བཙུན་པ་ཆེན་པོ་ཁྲི་དྲུག་སྟོང་དང་། བྱང་ཆུབ་སེམས་དཔའ་ལྔ་བརྒྱ་འདུས་ནས་གྱེས་པ་བཅོ་བརྒྱད་པོ་ཐམས་ཅད་བཀར་བསྒྲུབས་ཤིང་འདུལ་བའི་ཚོགས་ཡི་གེར་བཀོད། མདོ་སྡེ་དང་མངོན་པ་སྔར་ཡི་གེར་མ་འཁོད་པ་རྣམས་ཀྱང་ཡི་གེར་བཀོད་ནས་བསྡུ་བ་བྱས་པ་ཡིན་ནོ། །
དེ་ནས་དགོངས་འགྲེལ་གྱི་བསྟན་བཅོས་མཛད་པ་ལ་སོགས་པའི་སྒོ་ནས་བསྟན་པ་ཇི་ལྟར་བསྐྱངས་པའི་ཚུལ་ནི། བྱང་ཕྱོགས་རི་བོ་འབིགས་བྱེད་གར་མཁན་གྱི་གཙུག་ལག་ཁང་དུ་འཕགས་པ་ཉེར་སྦས་དང་། ཐམས་ཅད་འདོད་ལ་སོགས་པའི་དགྲ་བཅོམ་པ་ལྔ་བརྒྱས་སྤྱི་མཐུན་དུ་བྱེ༵་བྲ༵ག་བཤ༵ད་མཛོ༵ད་ཆེན་པོ་བརྩམས་ལ༵། སོ༵གས་ཁོངས་ནས་འཕག༵ས་པ༵་རྣམས་ཀྱིས༵་དགོངས་འགྲེལ་གྱི་བསྟན་བཅོས་དུ་མ་བརྩ༵མས་ཤིང་། ཁྱད་པར་འོད་བྱེད་ཀྱི་ས་བརྙེས་པའི་སློབ་དཔོན་ཡོ༵ན་ཏན༵་འོད༵་ཀྱིས་མདོ་རྩ་བ་དང༵་ཀརྨ་ཤ་ཏཾ་ལ་སོགས་པ་དང་། སློབ་དཔོན་ཤཱ༵ཀྱ༵་འོད༵་ཀྱིས༵་སུམ་བརྒྱ་པ་རྩ་འགྲེལ་སོགས་མཛད་ཅིང་སྤེ༵ལ་བས། དེང་སང་གི་བར་དུ་སློབ་དཔོན་འདི་གཉིས་ཀྱི་གསུང་ལ་གཙོ་བོར་བསྟེན་པར་བྱེད་དོ། །སོ་སོ་ཐར་པའི་སྡོམ་རྒྱུན་ཇི་ལྟར་བྱུང་ཚུལ་ནི། སྔ༵་འགྱུ༵ར་གྱི་སྡོམ༵་རྒྱུ༵ན་རྫོགས་པའི་སངས་རྒྱས་དང་། ཤཱ་རིའི་བུ་ལ་སོགས་པ་ནས་རིམ་པར་བརྒྱུད་དེ། དེ་ནས་མཁན་ཆེན་ཞི༵་བ༵་འཚོ༵་ལས་རྦ་རཏྣ། དེ་ནས་གཙང་རབ་གསལ། གཡོ་དགེ་བའི་འབྱུང་གནས། དམར་ཤཱཀྱ་མུ་ནེ་རྣམས་བསྙེན་པར་རྫོགས་ཤིང་། དེ་ལས་བརྒྱུད་པ་ཡིན་ཏེ། དེ་ཡང་རྒྱལ་པོ་གླང་དར་གྱིས་བསྟན་པ་ལ་ཐོ་འཚམས་པའི་དུས། རྨ་གཡོ་གཙང་གསུམ་གྱིས་འདུལ་བ་དྲེལ་རྒྱབ་གཅིག་བཀལ་ཏེ་རི་བོ་དན་ཏིག་ཏུ་བྱོན་ནས། དེར་བླ་ཆེན་དགོངས་པ་རབ་གསལ་དང་། དེ་ལས་དབུས་གཙང་གི་མི་བཅུ་བསྙེན་པར་རྫོགས་ཤིང་། དེ་ནས་ཀླུ་མེས་ཚུལ་ཁྲིམས་ཤེས་རབ་ནས་ད་ལྟའི་བར་དུ་བརྒྱུད་པ་ལ་སྨད་འདུལ་དུ་གྲགས་པ་དང་། ཕྱི་འགྱུར་གྱི་སྡོམ་རྒྱུན་ནི༵། པཱ་ལ་རྣམ་གསུམ་ནས་བརྒྱུད་པ་ཞིག་སྔར་ཡོད་ཀྱང་ད་ལྟ་ཡོད་པར་མ་ཐོས་ལ། བར་འདུལ་ཁ་ཆེའི་བརྒྱུད་པ་ཞེས་པ་ནི། ཀླུ་སྒྲུབ་ནས་རིམ་བཞིན་བརྒྱུད་པའི་མཐར། ཕྱིས༵་ནས༵་ཁ་ཆེའི་པཎ་ཆེན་ཤཱ༵ཀྱ༵་ཤྲཱྀ༵་ལས༵་འཇམ་དབྱངས་ས་པཎ་སོགས་བསྙེན་པར་རྫོགས་ཤིང་དེ་ལས་ཀྱ༵ང་རིམ་པར་ད༵ར་རོ། །འདུལ་བའི་བཤད་རྒྱུན་ནི་གཞན་ལས་ཤེས་པར་བྱའོ། །
གཉིས་པ་ཐོབ་བྱ་སྡོམ་པའི་ངོ་བོ་ནི།
དེ་ལྟར་བརྒྱུད་པའི་བརྗོད་བྱའི་སྙིང་པོ་སོ་ཐར་གྱི་སྡོམ་པའི་ངོ༵་བོ༵་ནི་ངེས༵་འབྱུ༵ང་གི་བས༵མ་པ༵ས་ཀུ༵ན་ཏུ་བསླང༵ས་ནས༵་གཞ༵ན་གནོ༵ད་གཞི༵་བཅ༵ས་ལས་ལྡོག༵་པ༵འི་ཉེས་སྤྱོད་སྡོམ་པའི་ཚུལ་ཁྲིམས་གང་ཞིག་འདོད་པའི་སས་བསྡུས་པའོ། །དེའི་ཟུར་དང་པོས་ཕྱི་རོལ་བའི་ཚུལ་ཁྲིམས་དང་། གཉིས་པས་བར་མའི་ཚུལ་ཁྲིམས་དང་། གསུམ་པས་བསམ་གཏན་དང་ཟག་མེད་ཀྱི་སྡོམ་པ་བསལ་ལོ། །དེ་ཡང་བྱེ་སྨྲས་སོར་སྡོམ་དེ་ལུ༵ས་ངག༵་ལས༵་སྐྱེས༵་པའི་ཕྱིར༵་རྣམ་པར་རིག་བྱེད་དང་རིག་བྱེད་མ་ཡིན་པ་གཉིས་ཀའི་ངོ་བོར་སྐྱེ་ལ། རིག་བྱེད་མ་ཡིན་པའི་གཟུགས༵་ཅན༵་དུ་གནས་པ་ཡི༵ན་ཞེ༵ས་འདོ༵ད་པ༵་སྟེ། མཛོད་ལས། རྣམ་རིག་མིན་རྣམ་གསུམ་ཞེས་བྱ། །སྡོམ་དང་སྡོམ་པ་མིན་དང་གཞན། །སྡོམ་པ་སོ་སོར་ཐར་ཞེས་བྱ། །ཞེས་དང༵་། རབ་དབྱེ་ལས། ཉན་ཐོས་སྡོམ་པ་རྣམ་རིག་མིན། །ཞེས་གསུངས་པའི་ཕྱིར་རོ། །མདོ་སྡེ་པ་ནི་རྒྱུད་འགྱུར་བའི་ཁྱད་པར་ལ་འདོད་ཅིང་། སེམས་ཙམ་པ་ནི་འཆལ་ཚུལ་སྤོང༵་བའི་སེམ༵ས་པ་རྒྱུན༵་ཆ༵གས་ས༵་བོན་བཅས་པ་ལ༵་འདོ༵ད་དེ། སེམས་རྐྱང་པ༵་ལ་བྱས་ན་རྒྱུན་མེད་ཅིང་བག་ཆགས་ཙམ་ལ་བྱས་ན་གཏོང་རྒྱུ་བྱུང་བའི་གནས་སྐབས་སུའང་རྗེས་སུ་འབྲང་བའི་ཕྱིར་ཞེས་འདོད། དབུ་མ་པས་ནི་སྤོང་སེམས་མཚུངས་ལྡན་དང་བཅས་པ་ལ་འདོད་པ་ཡིན་ཏེ། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་གསུངས་པའི་ཕྱིར་རོ། །དེ་ལྟར་ན་ནང་པ་སངས་རྒྱས་པ་རང༵་གི་སྡེ༵་པ༵་གྲུབ་མཐའ་གོ༵ང་འོ༵ག་ལ་སོ༵་སོ༵འི་བློ་ཁྱད་ཀྱི་འདོད་ལུ༵གས་མཐོ་དམན་བྱུང་བ་ཡིན་ནོ། །
གསུམ་པ་དེའི་དབྱེ་བ་ནི།
དེ་ལྟར་ངོ་བོ་བསྟན་པའི་སྡོམ་པ་དེ་ལ་དབྱེ༵་བ༵་བྱས་ན་སྤྱིར་རང་རང་གི་སྡོམ་པ་སྒྲུབ་བྱེད་ཀྱི་རྒྱུ་ཕུན་སུམ་ཚོགས་པ་ལ་བརྟེན་ནས་ཐོབ་པའི་ངེས་འབྱུང་གི་ཚུལ་ཁྲིམས་ཡིན་པ་ཙམ་ཞིག་ཏུ་འདྲ་ཡང་། བྱེ་བྲག་རང་རང་གི་མི་མཐུན་པའི་ཕྱོགས་སུ་གྱུར་པའི་སྤང་བྱའི་ཁྱད་པར་ཉིན་ཞག་ཕྲུགས་གཅིག་ཏུ་སྤང་བྱ་བརྒྱད་སྤོང་བར་ཁས་བླངས་པ་བསྙེ༵ན་གན༵ས་ཏེ། འདི་ལ་དུས་ཁྲིམས་ཞེས་ཀྱང་ཟེར། འདི་དགེ་བསྙེན་གྱིས་བླངས་ན་དེའི་གསོ་སྦྱོང་དུ་འགྲོ་བས་གསོ་སྦྱོང་ཞེས་ཀྱང་བྱའོ། །དེ་བཞིན་དུ་སྤང་བྱ་གཅིག་ནས་ལྔའི་བར་ཇི་སྲིད་འཚོ་བའི་བར་དུ་སྤོང་བར་ཁས་བླངས་པ་དགེ༵་བསྙེ༵ན་ཕ༵་མ༵་གཉི༵ས་ཏེ། འདི་ལ་འདུལ་བར་ཡོངས་རྫོགས་དགེ་བསྙེན་ལས་མ་བཤད་ཀྱང་། མངོན་པ་ལས་ནི་སྐྱབས་གསུམ་འཛིན་པ་སོགས་དབྱེ་བ་མང་ངོ་། །འདི་གསུམ་ཁྱིམ༵་པ༵འི་ཕྱོག༵ས་ཀྱི་སྡོམ་པ་ཡི༵ན་ལ། ཡང་སྤང་བྱ་བཅུ་ཇི་སྲིད་འཚོའི་བར་དུ་སྤོང་བར་ཁས་ལེན་པ་དགེ༵་ཚུལ༵་ཕ༵་མ༵་གཉིས་ཀྱི་དང༵་། དེ་སྟེང་སྤང་བྱ་བཅུ་གཉིས་ལོ་གཉིས་ལ་སོགས་པར་སྤོང་བར་ཁས་ལེན་པ་དགེ༵་སློབ༵་མ༵འི་དང༵་། སྤོང་བདུན་འཁོར་དང་བཅས་པ་ཇི་སྲིད་འཚོའི་བར་དུ་སྤོང་བར་ཁས་ལེན་པ་དགེ༵་སློང༵་ཕ༵་མ༵་གཉི༵ས་ཀྱི་སྡོམ་པ་སྟེ། འདི་ལྔ༵་པོ་ར༵བ་ཏུ་བྱུ༵ང་བའི་ཕྱོགས་ཀྱི་སྡོམ་བ་ལ༵་དབྱེ་བ་ཡི༵ན་ཏེ། དེ་ལྟར་ན་དེ་དག་བསྡོམས་པའི་སོ༵་ཐ༵ར་རི༵གས་བརྒྱད༵་པོ༵་རྫས༵་སུ༵་བསྡུ༵་ན༵་དགེ་སློང་ཕ་མ་གཉིས། དགེ་ཚུལ་ཕ་མ་དགེ་སློབ་མ་དང་གསུམ། དགེ་བསྙེན་ཕ་མ་གཉིས་རྣམས་མཚན་ཕན་ཚུན་དུ་གྱུར་པ་ལས་མིང་འཕོ་བ་ཙམ་ཡིན་པས། རྫས་ཐ་དད་པ་མེད་པའི་ཕྱིར་སྡོམ་རྫས་གསུམ་ཡིན་ལ། བསྙེན་གནས་ཀྱི་སྡོམ་པ་དང་བཞི༵ར་འདུ་བར་འདོ༵ད་པ་མཛོ༵ད་ཀྱི༵་ལུ༵གས་ཏེ། སོ་སོར་ཐར་ཞེས་རྣམ་པ་བརྒྱད། །རྫས་སུ་རྣམ་པ་བཞི་ཡིན་ནོ། །མཚན་ལས་མིང་ནི་འཕོ་བའི་ཕྱིར། །ཐ་དད་དེ་དག་འགལ་བ་མེད། །ཅེས་སོ། །
གཉིས་པ་མ་ཐོབ་པ་ཐོབ་པར་བྱེད་པའི་ཚུལ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟ་བུའི་སྡོམ་པ་དེ་འགའ་ཞིག་མ་གཏོགས་ཆོས་ཉིད་ཀྱིས་ཐོབ་པ་མ་ཡིན་ཅིང་བརྡ་ལས་བྱུང་བ་ལ་ལྟོས་དགོས་པས་ན། དང༵་པོ༵་སྡོ༵མ་པ༵་མ༵་ཐོ༵བ་པ་ཐོབ༵་པ༵འི་ཚུལ༵་ལ༵། ཚེགས་ཆུང་ངུས་རྫོགས་པ་སྔོན་ཆོག་དང་། ཚེགས་དང་བཅས་པས་རྫོགས་པ་ད་ལྟར་གྱི་ཆོ་ག་སྟེ་ལེ༵ན་ཚུལ༵་གཉིས༵་སུ་ངེས་ཏེ༵་ཞེས་པའོ། །
གཉིས་པ་རྒྱས་པར་བཤད་པ་ལ་གཉིས་ལས། དང་པོ་སྔོན་ཆོག་ནི།
དེ་ལ་དང་པོ་སྟོན་པ་སངས་རྒྱས་པའི་སྔོན་དུ་དང་། དེའི་ཚེ་དང་། དེ་ནས་ཡུན་རིང་པོ་མ་ལོན་པ་དང་། མྱ་ངན་ལས་འདའ་ཁ་ཡན་ཆད་དུ་བྱུང་བས་སྔོ༵ན་གྱི༵་ཆོ༵་ག༵་ཞེས་བྱ་སྟེ། དེ་ནི༵་དབྱེ་ན་བཅུ་ལས། རྫོགས་པའི་སངས་རྒྱས་དང་རང་སངས་རྒྱས་གཉིས་ཟད་དང་མི་སྐྱེ་ཤེས་པའི་བྱང་ཆུབ་བརྙེས་པའི་ཚེ་ར༵ང་བྱུ༵ང་གིས་དང་། ལྔ་སྡེ་བཟང་པོ་མཐོང་ལམ་སྐྱེས་པའི་ཚེ་ཡེ༵་ཤེ༵ས་ཁོ༵ང་ཆུད༵་ཀྱིས་ཏེ། དེ་གསུམ་ནི་རང་རྒྱུད་ལ་ངང་གིས་དོན་དམ་པའི་དགེ་སློང་སྐྱེས་པས་བསྙེན་པར་རྫོགས་པའོ། །ཆོས་སྦྱིན་མ་ཕ་མའི་དབང་དུ་སོང་བ་ལ་དགེ་སློང་མ་ཨུཏྤལས་ཕོ་ཉ་བྱས་ཏེ་དགེ་འདུན་གྱི་འཕྲི༵ན་ཆོག་གིས༵་རྫོགས༵་པས་དང་། འོད་སྲུང་ཆེན་པོས། ཁྱོད་ནི་བདག་གི་སྟོ༵ན་པའོ། །བདག་ནི་ཁྱོད་ཀྱི་ཉན་ཐོས་སོ། །ཞེས་པར༵་ཁས༵་བླང༵ས་པས་དང་། ཤཱ་རིའི་བུ་སོགས་སྲིད་པ་མཐའ་མ་པ་འགའ་ཞིག་ལ་སྟོན་པས་བུ་ཚུ༵ར་ཤོ༵ག་ཚངས་པ་མཚུངས་པར་སྤྱོད་ཅིག ཅེས་གསུངས་པ་ཙམ་གྱིས་བསྙེན་རྫོགས་ཀྱི་དངོས་པོར་གྱུར་པ་དང་། དགེ་འདུན་གྱི་གྲངས་མ་མཐའ་ཡུལ་དབུས་སུ་བཅུ་དང་། མཐའ་ཁོབ་ཏུ་ལྔ་ཚོགས་ཀྱིས་གསོ༵ལ་བཞི༵འི་ལས་ཀྱིས་རབ་བྱུང་བསྙེན་རྫོགས་ཅིག་ཆར་དུ་བྱས་པས་དང༵་། ལེགས་བྱིན་ལ་སྟོན་པས་གཅིག་ཏུ་དགེ་བ་ནི་གང་ཞེས་གསུངས་པ་ལ། ཐར་པའོ་ཞེས་དང་། དེ་ལ་མཁོ་བ་ནི་གང་ཞེས་དྲི༵ས་པ་ལ། དད་པའོ་ཞེས་པའི༵་ལན༵་ལྡོན༵་པ་ལ་ཐུགས་དགྱེས་པ་ཙམ་གྱིས་དང་། སྐྱེ་དགུའི་བདག་མོ་སོགས་ཀྱིས་ལྕི༵་ཆོ༵ས་བརྒྱད་སྤོང་བར་ཁས༵་བླང༵ས་པས་ཏེ།
ལྕི་ཆོས་བརྒྱད་ནི། འདུལ་བ་ཚིག་ལེའུར་བྱས་པ་ལས། དགེ་སློང་རྣམས་ལས་འདི་བསྙེན་རྫོགས། །དེ་ལ་ཟླ་ཕྱེད་གདམས་ངག་གསོལ། །དགེ་སློང་བཅས་གནས་དབྱར་གནས་ནས། །ཚོགས་གཉིས་དང་ནི་དགག་དབྱེ་བྱ། །ལྕི་བའི་ཆོས་ལས་འདས་ན་ནི། །ཚོགས་གཉིས་དག་གིས་མགུ་བྱས་ཏེ། །ཚུལ་འཆལ་དགེ་སློང་མིན་པར་ནི། །མི་གླེང་ཅོ་བ་ཉིད་ཀྱང་ངོ་། །བསྙེན་པར་རྫོགས་པ་གསར་བུ་ལའང་། །དགེ་སློང་མ་ཡིས་ཕྱག་བྱས་ཏེ། །ཞེས་པ་ལྟར། ཕའི་དགེ་འདུན་ལས་བསྙེན་པར་རྫོགས་པ་དང་། ཟླ་བ་ཕྱེད་ཕྱེད་ལས་དགེ་སློང་ལས་གདམས་པ་ནོད་པ་དང་། ཕའི་དགེ་སློང་ཡོད་སར་དབྱར་ཁས་བླངས་པ་དང་། གཉིས་ཀའི་ཚོགས་ལས་དགག་དབྱེ་བྱ་བ་དང་། ལྕི་བའི་ཆོས་ལས་འདས་ན་ཚོགས་གཉིས་ཀྱི་དགེ་འདུན་ལ་མགུ་བ་སྤྱད་པ་དང་། དགེ་སློང་གི་ཚུལ་་ཁྲིམས་འཆལ་བ་མི་བརྗོད་པ། དགེ་སློང་ལ་ཅོ་འདྲི་བ་སོགས་མི་བྱེད་པ་དང་། དགེ་སློང་གསར་བུ་བ་ལའང་ཕྱག་འཚལ་བ་སོགས་གུས་པ་བྱ་བ་རྣམས་སོ། །སོ༵གས་ཀྱི་སྒྲས་བཟང་སྡེའི་ཚོགས་དྲུག་ཅུ་སྐྱབས་གསུམ་ཁས་བླངས་པས་རྫོགས་པ་སྟེ། འདི་ལ་ཁ་ཅིག་དགེ་བསྙེན་ལ་བསྙེན་རྫོགས་ཀྱི་མིང་གིས་བཏགས་པ་ཡིན་ཞེས་ཟེར་ཞིང་། གསོལ་བཞི་དང་ཕྲིན་ཆོག་མ་གཏོགས་པའི་ལྔ་པོ་དེ་ནི་སྟོན་པའི་བྱིན་རླབས་ཀྱིས་རྫོགས་པ་ཡིན། དེ་ཡང་བརྒྱད་བཏགས་པ་བ་དང་། ཕྲིན་ནི་ད་ཆོག་ཡིན་མོད་སྔོན་ཆོག་ལའང་དེ་ལྟར་འབྱུང་རུང་བས་དེར་བཞག་པ་ཙམ་ལས་མཐའ་གཅིག་ཏུ་མ་ངེས་པའི་ཕྱིར་ན། སྔོན་ཆོག་མཚན་ཉིད་པ་ནི་གསོལ་བཞིའོ། །དེ་དག་ནི་སྔོན་གྱི་གདུལ༵་བྱ༵་རྣམས་ལས་དང་ཉོན་མོངས་རྣམ་སྨིན་གྱི་སྒྲིབ་པ་གསུམ་ཤས་ཆུང་ཞིང་། ཤེས་རབ་དང་རྒྱུད་དང་དབང་པོ་སྨིན་པས་བློ༵་དག༵་པ་དང་། རྫོགས་བྱེད་ཀྱི་མཁ༵ན་པོ༵་ཡང་འཕ༵གས་པ༵་ཁོ་ནའི་ཁྱད་ཆོས་ཡི༵ན་པས་ཚེགས་མེད་པའོ། །
གཉིས་པ་ད་ཆོག་ནི།
སྔོན་ཆོག་གི་རྗེས་སུ་བཅས་པའི་གསོལ་བཞིའི་ཆོ་ག་འཁོར་བཅས་ད༵་ལྟའི༵་ཆོ༵་ག༵་དངོས་ཡིན་ཞིང་། དེ་ལ་དུས་ཁྲིམས་ནི་མཛོད་ལས། དམའ་བར་འདུག་སྨྲས་བཟླས་པ་ཡིས། །མི་བརྒྱན་ནམ་ནི་ལངས་བར་དུ། །བསྙེན་ནས་ཡན་ལག་ཚང་བར་ནི། །ནངས་པར་གཞན་ལས་ནོད་པར་བྱ། །ཞེས་པ་ལྟར་ལེན་ཡུལ་ལས་དམའ་བར་འདུག་སྟེ། ཡུལ་གྱིས་སྨྲས་པ་རྗེས་སུ་བཟླས་ཏེ་ནོད་པར་བྱ་ལ། རྟེན་བྱེ་སྨྲས་རིགས་བདུན་དང་འདྲ་བར་འདོད་ཅིང་། མདོ་སྡེ་པས་དུད་འགྲོའི་རྟེན་ལའང་སྐྱེ་བར་འདོད་ལ། ཡུལ་ནི་དེ་གཉིས་ཀས་རིམ་བཞིན་དགེ་སློང་ཁོ་ན་དང་། དགེ་བསྙེན་གསོ་སྦྱོང་ལ་གནས་པ་ཡན་ཆད་ལས་ལེན་པར་འདོད་ཅིང་། དམིགས་བསལ་ལ་ཟླ་བ་བྱུང་ངོ་ཅོག་གི་ཉ་སྟོང་ཚེ་བརྒྱད་ལ་སྲུང་བར་ཁས་བླངས་པའི་གང་ཟག་དེས་ཀྱང་། ཕྱིས་སུ་དུས་དེ་དང་དེར་ལེན་དགོས་ནའང་། སྔར་སྟབས་གཅིག་ཏུ་བླངས་པའི་དགོས་པ་ནི། བྱེ་སྨྲ་ལྟར་ན། ཟས་ཟོས་རྗེས་བླང་ཡང་སྐྱེ་བ་དང་། མདོ་སྡེ་པས་རྟེན་གྱི་དྲུང་དུ་བླང་ཡང་སྐྱེ་བའི་དོན་དུ་འདོད་དོ། །
གཏན་ཁྲིམས་ནི། འགལ་རྐྱེན་རང་རང་གི་བསླབ་བྱ་ལ་ལྟོས་ནས་ངེས༵་པ༵་ལྔ༵་བྲལ༵་དགེ་སློང་ལ་དངོས་དང་། དགེ་ཚུལ་ལའང་ཆ་འདྲ་ཞིག་དགོས་ཏེ། མཐུན་རྐྱེན་ཚང་བའི་ཡུལ་འདིར་སྲུང་གི་གཞན་དུ་སྲུང་མི་ནུས་སྙམ་པ་ལྟ་བུ་ཡུལ། ལོ་ཟླ་སོགས་འདི་ཙམ་དུ་སྲུང་གི་དེ་ཕན་ཆད་སྲུང་མི་ནུས་སྙམ་པ་ལྟ་བུ་དུས། འཐབ་རྩོད་ཀྱི་སྐབས་མ་གཏོགས་གཞན་དུ་སྲུང་སྙམ་པ་ལྟ་བུ་ཚེ། དགྲ་མ་གཏོགས་པ་གཞན་གྱིས་སྲོག་མི་གཅོད་སྙམ་པ་ལྟ་བུ་སེམས་ཅན། བསླབ་བྱ་རགས་པ་འགའ་ཞིག་ལས་ཕྲ་བ་རྣམས་སྲུང་མི་ནུས་སྙམ་པ་ལྟ་བུ་ཡན་ལག་ངེས་པ་སྟེ་དེ་རྣམས་དང་བྲལ་ཞིང༵་། གཞན་ཡང་མ༵་ནིང༵་དང་མཚམས་མེད་བྱས་པ་ལ༵་སོ༵གས་པ་སྡོམ་པ་ཕོག་ཀྱང་མི་སྐྱེ་བས་སྐྱེ༵་བ༵འི་བ༵ར་ཆ༵ད་དང༵་། རྒྱལ༵་པོ༵་དང་ཕ་མས༵་མ༵་གན༵ང་བ་ལ༵་སོ༵གས་པ་ལ་སྡོམ་པ་སྐྱེས་སུ་ཟིན་ཀྱང་རང་དབང་དུ་མ་གྱུར་པས་ཡུན་རིང་གན༵ས་པའི༵་བར་ཆད་དང༵་། བྱ༵་རོ༵ག་སྐྲོད༵་མི༵་ནུས༵་པའམ་ནད་པ་དང་སྡུག་བསྔལ་གྱིས་གཟིར་བ་སོ༵གས་གནས་ཀྱང་བསླབ་པ་ལ་སྦྱོར་མི་བཟོད་པས་ཡོན་ཏན་ཁྱད༵་པ༵ར་དུ་འགྲོ་བའི་བར་ཆད་དང༵་། སྐྲ༷་སེ༵ར་ཅ༵ན་སོ༵གས་ཁ་དོག་ལ་སྐྱོན་ཆགས་པ་དང་། ལག་རྡུམ་སོགས་དབྱིབས་ལ་སྐྱོན་ཆགས་པ་དང་ཤན་པ་སོགས་རིགས་ལ་སྐྱོན་ཆགས་པ་རྣམས་ཀྱིས་བསླབ་པ་ལ་སློབ་ནུས་ཀྱང་བསྟན་པ་ལ་མ་དད་པའི་རྒྱུ་བྱེད་པས་མཛེ༵ས་པའི༵་བར༵་ཆད༵་དེ། དེ་རྣམས་མེད༵་པ་དང་། མཐུན་རྐྱེན་ཕུན་སུམ་ཚོགས་པ་ལྔ་དང་ལྡན་པ་སྟེ། ཡུལ་ཕུན་སུམ་ཚོགས་པ་མཆོག་གསུམ་དང་མཁན་སློབ་བཞུགས་པ་དང་། རྒྱུད་ཚོགས་སུ་ཚང་ཞིང་སྡོམ་རོ་མེད་པ། རྟགས་སྐྲ་དང་ཁ་སྤུ་བྲེགས་ཤིང་ཡོ་བྱད་ཚང་བ། བསམ་པ་རྒྱུ་དུས་ཀྱི་ཀུན་སློང་དང་ལྡན་པ། ཆོ་ག་སྦྱོར་དངོས་མཇུག་གསུམ་ཚང་བའོ། །དེ་ལྟ་བུའི་བསྒྲུབ་བྱ་འཇིགས་སྐྱོབ་དང་ལེགས་སྨོན་ཙམ་མ་ཡིན་པར་མྱང་འདས་གསུམ་གང་རུང་ཐོབ་འདོད་ཀྱི་ངེ༵ས་པར་འབྱུང༵་བའི་བློ༵་ཅ༵ན་འགལ་རྐྱེན་མེད་ཅིང་མཐུན་རྐྱེན་ཚང་བའི་སྐལ༵་བ་བཟ༵ང་པོའི་སྐྱེས༵་བུ༵་དེ༵། སྒྲུབ་བྱེད་མཁས་པའི་ཡོན་ཏན་སྡེ་སྣོད་གསུམ་དང་ཁྱད་པར་དུ་ལེ༵གས་པར་གསུང༵ས་པའི་ལུང་བཞིས་བསྡུས་པའི་འདུལ༵་བ༵་རྒྱ༵་མཚོ༵་མཐ༵འ་ད༵ག་གི་དོན་དང༵་། ལས་བརྒྱ༷་རྩ༵་གཅི༵ག་པའི༵་ལས༵་ཕྲ༵ན་སོ་སོ་དང་བཅས་པ་ལ༵་ཚིག་ཕྱེད་ཀྱང་མ་འཁྲུལ་་བར་ཁ་ཏོན་དུ་བྱང༵་བ༵འི་སྒོ་ནས་བརྡ་འཕྲོད་པའི་ནུས་པ་དང་། བཙུན་པའི་ཡོན་ཏན་བཤགས་སྡོམ་བྱིན་རླབས་ཚུན་ཆད་ཀྱིས་ཉེས་བྱས་ཕྲ་བ་ཙམ་གྱིས་ཀྱང་མ་གོས་པའི་མཁ༵ན་པོར༵་བཅས༵་པའི༵་ཁ་སྐོང་གི་ཆོས་བཅུ་གསུམ་དང་ལྡན་པའི་དགེ་འདུན་ལས་དགེ་བསྙེན་དང་། དགེ་ཚུལ། དགེ་སློང་སྟེ་བསླབ་ཚིགས་གསུམ་པོ་འབོགས་པའི་ཆོ་གས་རིམ༵་པ་བཞིན༵་བསྙེན༵་པ༵ར་རྫོག༵ས་པ་ཡིན་ལ། བསླབ་ཚིགས་སྔ༵་མ༵་གཉིས་མ༵་བྱ༵ས་པར་རྫོག༵ས་པ༵འང༵་སྐྱེ་ལ། ཉེས་བྱས་ཀྱི་དབང་དུ་བྱས་ན་མདོ༵་སྡེར༵་སྣང༵་སྟེ། ལུང་ལས། ཁྱིམ་པ་རབ་ཏུ་མ་བྱུང་བ་ཞིག་བསྙེན་པར་རྫོགས་པར་བགྱི་ན། བསྙེན་པར་རྫོགས་ཞེས་བགྱིའམ། མ་རྫོགས་ཞེས་བགྱི། ཉེ་བ་འཁོར་བསྙེན་པར་རྫོགས་ཞེས་བྱའོ། །ཞེས་གསུངས་པའི་ཕྱིར་དང་། དྲིན་ལན་བསབས་པའི་མདོ་ལས། མ་འགགས་པས་ཀྱང་གསོལ་བ། གལ་ཏེ་ཁྱིམ་པས་ཁྲིམས་ལྔ་མ་ནོད་པར་ཐལ་བྱུང་དུ་ཁྲིམས་བཅུ་ནོད་ན། ཁྲིམས་ཐོབ་པར་འགྱུར་རམ། བཀའ་བསྩལ་པ། དུས་གཅིག་ཏུ་དགེ་བསྙེན་གྱི་ཁྲིམས་དང་། དགེ་སྦྱོང་གི་ཁྲིམས་རྣམ་པ་གཉིས་ཐོབ་བོ། །གལ་ཏེ་ཁྲིམས་ལྔ་ཡང་མ་ནོད། ཁྲིམས་བཅུ་ཡང་མ་ནོད་པར་ཐལ་བྱུང་དུ་ཁྲིམས་རྫོགས་པར་ནོད་ནའང་། དུས་གཅིག་ཏུ་ཁྲིམས་གསུམ་ཆར་ཐོབ་པར་འགྱུར་རོ། །ཞེས་གསུངས་པའི་ཕྱིར་ཏེ། འདི་ནི་ཚིགས་ཕྱི་མ་བླངས་པས་སྔ་མ་ཞར་ལ་ཐོབ་པའི་དོན་ནོ། །དེ་ལྟར་ནོད་པའི་སྡོམ་པ་དེ་བསྒྲུབ་བྱའི་རྒྱུད་ལ་ཐོ༵བ་པའི་མཚ༵མས་ནི་ཚིགས་སྔ་མ་གཉིས་ལ་སྔགས་ཚིག་ལན་གསུམ་བཟླས་པའི་མཐའ་མར་སྐྱབས་བརྗོད་བདག་བརྗོད་གཞན་བརྗོད་གསུམ་གྱི། བདག་བརྗོད་རྫོགས་པའི་དེ་མ་ཐག་་དང་། ཚིགས་ཕྱི་མ་ལ་གསོལ་བ་སོང་ནས་ལས་བརྗོད༵་པ༵་གསུ༵མ་གྱི༵་ཐ༵་མ༵ར། ངོ་བོ་བྱ་བ་བྱེད་པ་བརྗོ༵ད་པ༵་སྟེ་གསུམ་གྱི། བྱ་བ་བརྗོད་པ་རྫོགས་མ་ཐག་ཐོབ་པར་འདོ༵ད་པ་ཡིན་ནོ། །
གསུམ་པ་ལ། བསྟན་བཤད་གཉིས་ལས། དང་པོ་༼བསྟན་༽ནི།
དེ་ལྟར་ཐོབ་པ་ཙམ་གྱིས་མི་ཆོག་གི་བར༵་དུ༵་ཐོབ༵་ཟིན་པ༵་དེ་ཉིད་མི༵་ཉམ༵ས་པར་བསྲུང་དགོས་ཏེ། མ་བསྲུངས་ན་ཉེས་དམིགས་དང་བསྲུང་ན། ཕན་ཡོན་ཆེན་པོ་དང་ལྡན་པའི་ཕྱིར། དགེ་སློང་ལ་རབ་ཏུ་གཅེས་པའི་མདོ་ལས། ལ་ལའི་ཚུལ་ཁྲིམས་བདེ་བ་སྟེ། །ལ་ལའི་ཚུལ་ཁྲིམས་སྡུག་བསྔལ་ཡིན། །ཚུལ་ཁྲིམས་ལྡན་པ་བདེ་བ་སྟེ། །ཚུལ་ཁྲིམས་འཆལ་བ་སྡུག་བསྔལ་ཡིན། །ཞེས་གསུངས་པ་དེས་ན། སྲུང༵་བ༵འི་ཐབས་སུ་དགག་སྒྲུབ་ཀྱི་བསླབ་བྱ་གཉིས་ཤེས་ནས་སྤང་བླང་ཚུལ་བཞིན་དུ་བྱ་དགོས་པས། དང་པོ་དགག་ཕྱོགས་སོ་སོའི་བསླབ་པའི་རྣམ་གྲངས་བཤད་པ་ལ༵་ཞེས་པའོ། །
གཉིས་པ་རྒྱས་པར་བཤད་པ་ལ་གཉིས་ཏེ། བསྲུང་བྱའི་རྣམ་གྲངས་བཤད་པ་དང་། སྡོམ་པ་སྐྱེ་བའི་རྟེན་བཤད་པའོ། །དང་པོ་༼བསྲུང་བྱའི་རྣམ་གྲངས་བཤད་པ་༽ལ་ལྔ་ལས། དང་པོ་སྐྱབས་འགྲོའི་བསླབ༵་བྱ༵་ནི།
མཆོག་གསུམ་ལ་སྐྱ༵བས་སུ་འགྲོ༵་བའི་གང་ཟག་གིས་ཐུན༵་མོ༵ང་མིན༵་པའི་བསླབ་བྱ་གསུ༵མ་ནི༵་རིམ་པ་བཞིན་སྟོན་པ་སངས་རྒྱས་ལས་སྐྱབས༵་གནས་གཞ༵ན་འཇིག་རྟེན་པའི་ལྷ་སོགས་ལ་རེ་ལྟོས་བཀལ་ནས་སྐྱབས་མི༵་འཚོ༵ལ་བ་དང་། སེམས༵་ཅན༵་ལ་གནོད་པའི་སེམས་ཀྱིས་འཚེ༵་བ༵་སྤང༵་བ་དང་། གྲོགས་མུ༵་སྟེ༵གས་ཅན་ནམ་དེའི་ཕྱོགས་དང་མཐུན་པ་ལ་མི༵་འགྲོ༵གས་པ་སྟེ་དགག་བྱ་གསུམ་ནི་མྱང་འདས་ལས། གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །སྐྱབས་སུ་འགྲོ་བ་མ་ཡིན་ནོ། །དམ་པའི་ཆོས་ལ་སྐྱབས་འགྲོ་བ། །འཚེ་ཞིང་གནོད་པའི་སེམས་དང་བྲལ། །དགེ་འདུན་ལ་ཡང་སྐྱབས་འགྲོ་བ། །མུ་སྟེགས་ཅན་དང་འགྲོགས་མི་བྱ། །ཞེས་དང་། སངས་རྒྱས་ཀྱི་སྐུའི་རྟེན་དང་སཱཙྪའི་ཆག་དུམ་ཙམ་དང་། ཆོས་ཀྱི་རྟེན་ཡིག་འབྲུ་གཅིག་ཙམ་དང་། དགེ་འདུན་གྱི་གཟུགས་བརྙན་ལྷན་པ་སེར་པོ་བཏབ་པ་ཡན་ཆད་ལ་སོ༵་སོ༵ར་དཀོན་མཆོག་དེ་དང་དེའི་འདུ་ཤེས་བཞག་ནས་གུས༵་པ་སྐྱེད༵་པར་བྱེད་དེ༵། དེ་རྣམས་ནི་སྒྲུབ་པའི་བསླབ་བྱའོ། །གཞན་ཡང་གནོད་པ་སྲོག་གི་ཕྱིར་དང༵་། བྱ༵་དག༵འ་རྒྱལ་སྲིད་ལ་སོགས་པའི་ཕྱིར་ཡང་དཀོ༵ན་མཆོག༵་གསུ༵མ་མི༵་སྤང༵་བ་དང་། དགོ༵ས་ག༵ལ་ཇི་ལྟར་ཆེ༵་ཡང༵་དཀོན་མཆོག་ལ་བློ་གཏོད་པ་ལས་དེས་མི་སྐྱོབ་པ་སྙམ་དུ་འཇིག་རྟེན་པའི་ཐབ༵ས་གཞ༵ན་མི༵་འཚོ༵ལ་ཞི༵ང་། རྟག་ཏུ་ཡོན་ཏན་དྲན་པས་དུ༵ས་ཀྱི་མཆོད༵་པ་མི༵་བཅག༵་པ་དང་། ཕན་ཡོན་ཤེས་པས་རང༵་སྐྱབས་སུ་འགྲོ་ཞིང་གཞ༵ན་སྐྱབ༵ས་འགྲོར༵་འགོད༵་པ་དང་། གར་འགྲོ༵་བའི༵་ཕྱོག༵ས་ཀྱི༵་སངས༵་རྒྱས༵་དང་དེའི་སྐུ་གཟུགས་སོགས་ལ༵་ཕྱག༵་འཚ༵ལ་བ་དང་ལྔ༵་པོ་རྣམ༵ས་ནི་ཐུན༵་མོང༵་གི་བསླབ༵་བྱ༵་ཡིན་པར་ཇོ༵་བོ༵་རྗེས་བཞེད༵་པ་ཡིན་ནོ། །
གཉིས་པ་བསྙེན་གནས་ཀྱི་བསླབ་བྱ་ནི།
དུས་ཁྲིམས་ཀྱི་སྲུང་བྱ་སྟེ། དེ་ནི་མཛོད་ལས། ཚུལ་ཁྲིམས་ཡན་ལག་བག་ཡོད་པའི། །ཡན་ལག་བརྟུལ་ཞུགས་ཡན་ལག་སྟེ། །བཞི་གཅིག་དེ་བཞིན་གསུམ་རིམ་བཞིན། །ཞེས་པ་ལྟར་མི་ཚངས་སྤྱོད་པ་སོགས་རྩ༵་བ་བཞི༵་ཕྱོགས་མཐུན་དང་བཅས་པ་སྤོ༵ང་བ༵་ཚུ༵ལ་ཁྲིམ༵ས་བརྟན་པར་བྱེད་པའི་ཡན༵་ལག༵་བཞི༵་དང་། དྲན་པ་ཉེར་བཞག་ལས། བདག་ལ་འདི་ཡིས་མི་གནོད་ཅེས། །བློ་ལྡན་ཆང་ལ་ཡིད་མི་བརྟོན། །མྱོང་ཚེ་བསིལ་ཡང་རྣམ་སྨིན་ཚ། །ཆང་གིས་དམྱལ་བར་འགྲོ་བར་བྱེད། །ཅེས་པ་ལྟར་ཉེས་དམིགས་ཤེས་ནས་ཆང༵་གི་བཏུང་བ་སྤོང༵་བ་བ༵ག་ཡོད༵་གོང་འཕེལ་དུ་བྱེད་པའི་ཡ༵ན་ལ༵ག་དང་། མ༵ལ་ཆེ༵་མཐོ༵་དང་གར༵་ཕྲེ༵ང་ལ༵་སོ༵གས་པ་དང་། དུས་མིན་པ་ཕྱི༵་དྲོ༵འི་ཁ༵་ཟ༵ས་ཏེ་གསུ༵མ་སྤོང་བ་བརྟུལ༵་ཞུག༵ས་དག་པར་བྱེད་པའི་ཡན༵་ལག༵་སྟེ་བརྒྱད་པོ་སྲུང་བ་ནི་བསྙེ༵ན་གན༵ས་ཀྱི་སྡོམ༵་པ༵་ཡི༵ན་ཞིང་། ཡན༵་ལག༵་འདི༵་བརྒྱ༵ད་པོ་གཏན༵་དུ༵་བ༵་མ༵་ཡི༵ན་པས༵་སྡོམ་པ་གོང་མ་རྣམས་ཀྱི་ཡོན༵་ཏན༵་གྱི་རྟེན༵་དུ་རིགས་པ་མིན༵་པ་དེ༵འི་ཕྱི༵ར་ན་གོང་མའི་ཡོན་ཏན་གྱི་རྟེན་དུ་གྱུར་པའི་སོ༵་ཐར༵་ནི༵། མཚན༵་ཉིད༵་དང་ལྡ༵ན་པར༵་རིགས༵་བདུ༵ན་ཁོ༵་ན༵་ཡིན༵་པར་ངེས་ཏེ། ལམ་སྒྲོན་ལས། སོ་སོར་ཐར་པ་རིགས་བདུན་གྱི། །རྟག་དུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་གསུངས་པས་སོ། །གལ་ཏེ་ཡན་ལག་འདི༵་བརྒྱད༵་པོ་ཇི༵་སྲི༵ད་འཚོ༵་བ་ཡི༵་བར༵་དུ་ཁས་བླངས་ནས་བསྲུངས༵་ན༵། སློབ་དཔོན་ཙནྡྲ་པས་འདི་ལྟར་བླངས་པས་ཙནྡྲ་གོ་མི་ཞེས་གྲགས་པ་ལྟར་གོ༵་མི༵འི་དགེ༵་བསྙེན༵་ཡིན༵་ཀྱ༵ང་གཞི་ཐམས་ཅད་ཡོ༵ད་པར་སྨྲ་བའི་འདུལ་བ་ལས་བཤད་པ་མི༵ན་ནའང་། འཕགས་པ་གན༵ས་བརྟ༵ན་སྡེ༵་པ༵འི་ལུག༵ས་སུ༵་སློབ་དཔོན་དབྱིག༵་གཉེ༵ན་གྱིས་བཞེ༵ད་དེ། གོ་མིའི་དགེ་བསྙེན་ཞེས་བྱ་བ་འདི་ནི་འཕགས་པ་གནས་བརྟན་པའི་མན་ངག་བརྒྱུད་པ་ལས་ཐོས་ཀྱི་བདེ་བར་གཤེགས་པས་གསུངས་པ་ནི་མ་མཐོང་ངོ་། །ཞེས་གསུངས་པའི་ཕྱིར། འོན་ཀྱང་ཐེག་ཆེན་གྱི་སྡེ་སྣོད་ལས་གསུངས་ཏེ། རྒྱལ་བུ་སྙིང་རྗེ་ཆེར་སེམས་ཀྱིས་འདི་ལྟར་ཁས་བླངས་པར་དཀོན་བརྩེགས་ལས་བཤད་པའི་ཕྱིར་རོ། །
གསུམ་པ་དགེ་བསྙེན་གྱི་བསླབ་བྱ་བཤད་པ་ནི། །
གཏན་ཁྲིམས་ལ་བསླབ་ཚིགས་གསུམ་ལས་དང་པོ་བསྲུང་བྱ་ནི། གསོ༵ད་པ་སྟེ་སྲོག་གཅོད་པ་དང་། རྐུ༵་བ་སྟེ་མ་བྱིན་པ་ལེན་པ་དང་། མི་ཆོས་བླ་མའི་རྫུ༵ན་སྨྲ༵་བ་དང་། འདོ༵ད་པ༵ས་ལོ༵ག་པ༵ར་གཡེ༵མ་པ་སྟེ་རྩ་བ་བཞི་ཡིན་ཞིང་། འདི་དག་ལ་ཡུལ་གྱི་ཡན་ལག་ཏུ་མི་ཡིན་པ་དགོས་ཏེ། དེ་མ་ཚང་ན་རྩ་བར་གཏོགས་པའི་ཉེས་པ་ཙམ་དུ་ཟད་ཀྱི་རྩ་བ་དངོས་མ་ཡིན་པས་སྡོམ་པ་ཉམས་པར་མི་འགྱུར་ལ། འདིར་མི་ཚངས་སྤྱོད་མི་འཇོག་པར་འདོད་ལོག་འཇོག་པ་ནི་ཁྱིམ་པས་སྲུང་སླ་བ་ལ་སོགས་པའི་ཕྱིར་ཏེ། མཛོད་ལས། ལོག་གཡེམ་ཤིན་ཏུ་དམད་ཕྱིར་དང་། །སླ་ཕྱིར་མི་བྱེད་ཐོབ་ཕྱིར་རོ། །ཞེས་སོ། །དེ་དག་གི་ཡན་ལག་མྱོ༵ས་འགྱུ༵ར་སྤོ༵ང་བ་སྟེ། དེ་མ་སྤོང་ན་བསླབ་པ་གཞན་སྲུང་མི་ནུས་པའི་ཕྱིར་རོ། །བསླབ་གཞི་ལྔ་པོ་དེ་རྣ༵མས་ནི་དགེ༵་བསྙེ༵ན་གྱི་སྡོ༵མ་པ༵་སྟེ༵། དེ་ཡང་རང་གིས་ག༵ང་སྲུང་འདོ༵ད་པ་ལྟར་ཁ༵ས་ལེ༵ན་པའི་གྲ༵ངས་ཇི་ལྟ༵་བར་སྲོག་གཅོད་ཙམ་སྤོང་བ་ལྟ་བུ་སྣ༵་གཅི༵ག་སྤྱོ༵ད་པ་དང་། དེའི་སྟེང་མ་བྱིན་ལེན་ཙམ་སྤོང་བ་ལྟ་བུ་སྣ༵་འག༵འ་སྤྱོད་པ་དང་། དེ་གཉིས་ཀྱི་སྟེང་རྫུན་སྤོང་བ་ལྟ་བུ་ཕ༵ལ་ཆེ༵ར་སྤྱོ༵ད་པ་ད༵ང་། དེ་གསུམ་གྱི་སྟེང་དུ་འདོད་ལོག་ཆང་དང་བཅས་པ་སྤོང་བ་ཡོ༵ངས་རྫོ༵གས་སྤྱོ༵ད་པ་སྟེ། དེ་དག་རིམ་བཞིན་སྤང་བྱ་གཅི༵ག་དང་། གཉི༵ས་དང་། གསུ༵མ་ད༵ང་། ལྔ༵་སྤོ༵ང་བའི་རིམ་པའོ། །དེ་ཡང་བྱེ་སྨྲས་དགེ་བསྙེན་ཙམ་དུ་ཁས་བླངས་ནས་སྣ་གཅིག་སོགས་གང་འདོད་སྲུང་བ་ལ་དེ་དག་སྤྱོད་ཅེས་འདོད་ཅིང་། མདོ་སྡེ་པས། སྣ་གཅིག་སོགས་གང་འདོད་པ་དེ་ཁས་ལེན་པ་ལས། དགེ་བསྙེན་དུ་ཁས་བླངས་ན་ཡོངས་རྫོགས་སུ་འགྲོ་བས། གཞན་མ་བསྲུངས་པའི་ཉེས་པས་ཚུལ་འཆལ་དུ་འགྱུར་ཞེས་འདོད་དོ། །འདི་ཡན་ཆད་ཀྱི་ཁྱིམ་པའི་ཕྱོགས་ཀྱི་བསླབ་བྱ་བསྟན་ལ། བསླབ་གཞི་ལྔ་པོ་དེ༵་ཡི༵་སྟེ༵ང་མི༵་ཚ༵ངས་སྤྱོ༵ད་སྤོ༵ང་བ་ནི་ཚ༵ངས་སྤྱོ༵ད་དགེ༵་བསྙེ༵ན་ཏེ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ལ། །ཞེས་སོགས་ཀྱིས་བསྟན་པར་མདོ་སྡེ་པས་འདོད་པ་ཡིན་ནོ༵། །
འདི༵་ད༵ང་གོ༵་མི༵འི་དགེ་བསྙེན་གཉི༵ས་ནི༵་ཆོ་འཕྲུལ་བསྟན་པའི་མདོ་ལས་ཀྱང་གསུངས་ཏེ། ཇི་སྐད་དུ།
རབ་བྱུང་ཡོན་ཏན་དུ་མ་ལྡན་པ་ཞེས། །
དེ་བཞིན་གཤེགས་པ་རྣམས་ཀྱིས་བསྔགས་མོད་ཀྱི། །
སེམས་ཅན་ཀུན་ལ་སྙིང་རྗེར་གྱུར་པས་ན། །
འགྲོ་ལ་ཕན་ཕྱིར་བདག་གིས་རྒྱལ་སྲིད་སྒྲུབ། །
ཇི་སྲིད་འཚོའི་བར་ཚངས་པར་སྤྱོད་བྱེད་ཅིང་། །
གསོ་སྦྱོང་ཡན་ལག་བརྒྱད་པའང་བླང་བར་བགྱི། །
ཞེས་གསུངས་པའི་ཕྱིར། འདི་གཉིས་ཀྱིས་ཁྱིམ་ཐབས་སྤངས་པས་འདོད་པ་འཁྲིག་བཅས་ཀྱི་ཁྱིམ༵་པ༵་དང༵་། ངུར་སྨྲིག་སོགས་ཀྱི་རྟགས་མ་བླངས་པས་རབ༵་བྱུང༵་གཉིས༵་ཀ༵་མིན༵་ནོ་ཞེ༵ས་མཁ༵ས་པ་རྣམ༵ས་བཞེ༵ད་དོ། །མི༵་དགེ༵་བ་བཅུ་ལས། ལུས་ཀྱི་གསུམ་དང་། ངག་གི་རྫུན་དོར་བའི་ལྷ༵ག་མ་གསུམ་དང་། ཡིད་ཀྱི་གསུམ་སྟེ་དྲུག༵་དང་། རྩ་བ་བཞིའི་ཕྱོག༵ས་སུ་མཐུན༵་པའི་དུད་འགྲོ་གསོད་པ་ལ་སོགས་པའི་སྤ༵ང་བྱ༵་རྣམས་ནི་སྡོམ་པ་མི་གཏོང་ཡང་འགྱོད་སྡོམ་དང༵་བཅས་པས་ཕྱིར་བཅོས་པར་བྱ་དགོས་པའི་བསླབ་བྱ་ཡིན་ནོ། །དེར་མ་ཟད་དགེ༵་བསྙེ༵ན་གྱི་སྡོམ༵་ལྡན༵་སྔགས་ལ་ཞུགས་པའི་རི༵ག་པ༵་འཛིན༵་པ༵་དེས་ཀྱ༵ང་ངུར་སྨྲིག་བགོ་བ་དང་། ལྷུང་བཟེད་འཆང་བ་སོགས་རབ༵་བྱུང༵་གི་རྟག༵ས་རྣམས་ད༵ང་། ལས་ཀྱི་ཆོ༵་ག༵་དང་བཅས་རྐྱང་འགའ་ཞིག་མ༵་གཏོགས༵་པའི༵་ལྷག༵་མ་རྣམས༵་འདུལ་བ་ལས་ཇི་ལྟར་བྱུང་བ་བཞིན་དུ་ཉམས༵་སུ༵་ལེན༵་དགོས་པར༵་དཔུང༵་བཟང༵་ལས། རྒྱལ་བ་ངས་གསུངས་སོ་སོ་ཐར་པ་ཡི། །ཚུལ་ཁྲིམས་རྣམ་དག་འདུལ་བ་མ་ལུས་ལས། །སྔགས་པ་ཁྱིམ་པས་རྟགས་དང་ཆོ་ག་སྤང་། །ལྷག་མ་རྣམས་ནི་ཉམས་སུ་བླང་བར་བྱ། །ཞེས་བཤད༵་པས་སྔགས་པ་རབ་བྱུང་གི་ལྟ་སྨོས་ཀྱང་ཅི་དགོས་སོ། །
བཞི་བ་དགེ་ཚུལ་གྱི་བསླབ་བྱ་བཤད་པ་ལ། དངོས་དང་ཞར་བྱུང་གཉིས་ལས། དང་པོ་༼དངོས་༽ནི།
དེ་ནས་རབ་ཏུ་བྱུང་བའི་ཕྱོགས་སུ་གཏོགས་པའི་བསླབ་བྱ་ཚིགས་ཕྱི་མ་གཉིས་ཀྱི་དང་པོ་དགེ་ཚུལ་གྱི་བསྲུང་བྱ་ནི། མིའམ་མིར་ཆགས་པའི་སྲོག༵་གཅོད༵་པ་དང་། རིན་ཐང་ཚང་བའི་དངོས་པོ་རྐུ༵་བ་དང༵་། ལམ་གསུམ་གང་རུང་ལ་བརྟེན་ནས་མི༵་ཚ༵ངས་པར་སྤྱོད༵་པ་དང༵་། མིའི་ཆོས་བླ་མའི་རྫུན་སྨྲ་བ་སྟེ་བཞི་པོ་ནི་སྲུང་ན་ཚུལ་ཁྲིམས་སུ་འགྱུར་ཞིང་། མ་སྲུང་ན་ཁྲིམས་འཆལ་དུ་འགྱུར་བས་རྩ་བ་ཞེས་བྱ་སྟེ། དེ་ཡང་འཆབ་མེད་གསོར་རུང་དང་། འཆབ་བཅས་གསོར་མི་རུང་བའང་དགེ་སློང་དང་འདྲ་སྟེ། སུམ་བརྒྱ་པ་ལས། མི་གསོད་ལ་སོགས་བཞི་རྣམས་ཀྱིས། །དགེ་ཚུལ་ལས་ནི་ཉམས་གྱུར་ན། །དགེ་སློང་བཞིན་དུ་དགེ་ཚུལ་ལའང་། །ཕྱི་ནས་སྡོམ་སྐྱེའི་སྐལ་བ་མེད། །ཅེས་སོ། །མྱོས་འགྱུར་གྱི་ཆང༵་འཐུང༵་བ་དང་། རྒོད་བག་གིས་རང་དགར་གླུ་གར༵་སོག༵ས་རྩེད་མོའི་རིགས་བྱེད་གསུམ་དང་། འཕྱོར་སྒེག་གིས་རྒྱན་ཕྲེང༵་འདོགས་པ་སོག༵ས་རྒྱན་གྱི་རིགས་བྱེད་གསུམ་དང་། རྒྱུ་རིན་ཐང་ཅན་གྱི་མ༵ལ་ཆེན༵་པོ་དང་། རིན་ཐང་ཆུང་ཡང་ཁྲུ་གང་ལས་ལྷག་པའི་མཐོ༵་བ་ལ་སྐབས་མ་ཡིན་པར་འདུག་པ་དང་། རང་གླིང་གི་ཉི་མ་ཕྱེད་ཡོལ་ནས་ཕྱི༵་དྲོ༵འི་དུས་སུ་ཁ༵་ཟས༵་ཟ་བ་དང་། རེག་པ་ཙམ་རུང་ཡང་ཆགས་སྲེད་ཀྱི་གསེར༵་དངུལ༵་བླངས་ཏེ་ཕུགས་ནོར་དུ་འཆང་བ་སྤོང༵་བ༵་སྟེ༵། དྲུག་པོ་ལ་ཡན་ལག་ཅེས་བྱ་སྟེ་རྩ་བ་སྲུང་བའི་ཐབས་ཡིན་པས་སོ། །དེ་ཡང་ཆང་ནི་བག་ཡོད་ཀྱི་ཡན་ལག་དང་། གཞན་ལྔ་བརྟུལ་ཞུགས་ཀྱི་ཡན་ལག་སྟེ། བྲི་ཛའི་བུ་བཞིན་དུ་བསླབ་གཞི་མང་པོ་ཐོས་པས་སེམས་ཞུམ༵་སྟེ་སྡོམ་པ་ལེན་པ་ལས་ལྡོག་པ༵་སྤོང༵་བའི་ཕྱི༵ར་དུ། རགས༵་པ༵་བཅུ༵་པོ་འདིར༵་དྲིལ༵་ནས་གསུང༵ས་པ་ཡིན་ལ། དེ་རྣམས་ཆར་གཏོགས་དང་བཅས་པའི་སྒོ་ནས་དབྱེ་ན། རྩ་བཞི་གསོད་གསུམ་གཞི་མེད་ནས། །སུམ་འབྱིན་བར་ལྔ་ཤེས་བཞིན་བཤེས། །འཕྱ་དང་ཟས་ཅུང་ལྷག་མས་སྐུར། །ཉེར་འཇོག་འབྲས་ཆེན་འགེབས་དང་ཆང་། །གར་གསུམ་ཕྲེང་གསུམ་མལ་ཆེ་མཐོ། །དུས་མིན་རིན་ཆེན་བར་མ་གསུམ། །དེ་ལྟར་སུམ་ཅུ་རྩ་གསུམ་མོ། །ཞེས་པ་ལྟར་རྩ་བ་བཞི་དང་། སྲོག་གཅོད་ཀྱི་ཕམ་འདྲའི་ཆར་གཏོགས་དུད་འགྲོ་གསོད་པ། སྲོག་ཆགས་དང་བཅས་པའི་རྩྭ་དང་ཆུར་འདེབས་པ། སྲོག་ཆགས་དང་བཅས་པའི་ཆུར་སྤྱོད་པ་སྟེ་གསོད་པ་གསུམ། རྫུན་གྱི་ཆར་གཏོགས་གཞི་མེད་པ་དང་། བག་ཙམ་གྱིས་ཕམ་པའི་སྐུར་འདེབས། དགེ་འདུན་དབྱེན། དེའི་རྗེས་ཕྱོགས། ཁྱིམ་སུན་འབྱིན་པ། ཤེས་བཞིན་དུ་རྫུན་སྨྲ། བཤེས་ངོར་འཕྱ་བ། ཞལ་ཏ་བར་འཕྱ་བ། ཟས་ཅུང་ཟད་ཀྱི་ཕྱིར་ཆོས་སྟོན་ཞེས་སྐུར་པ་འདེབས་པ། ལྷག་མའི་སྐུར་འདེབས། བསླབ་པ་ཁྱད་གསོད། ལྷག་པོ་ལེན་ཕྱིར་འབྲས་ཆེན་འགེབས་པ་སྟེ་བཅུ་གཉིས་དང་། ཆང་འཐུང་བ་དང་། གླུ་དང་། གར་དང་། རོལ་མོ་སྟེ་གསུམ་དང་། ཕྲེང་བ་ལ་སོགས་པའི་རྒྱན་དང་། སྤོས་ཉུག་པ་དང་། ཁ་དོག་འཆང་བ་སྟེ་གསུམ་སོ་སོར་བགྲང་བས་དྲུག་དང་། མལ་ཆེན་པོ་དང་མཐོ་བ་དང་། ཕྱི་དྲོའི་ཁ་ཟས་དང་། གསེར་དངུལ་ལེན་པ་རྣམས་བསྣན་པ་སུམ་ཅུ་དང་། འཆད་འགྱུར་གྱི་རྣམ་པ་ཁྱིམ་རྟགས་སྤོང་ཉམས། རབ་བྱུང་རྟགས་ལེན་ཉམས། བརྙེས་སེམས་ཀྱིས་མཁན་པོར་ཉམས་པ་སྟེ། གསུམ་དང་བཅས་པས་བླངས་འདས་སུམ་ཅུ་རྩ་གསུམ་པོ་ཡིན་ལ། ལུང་རིགས་གཏེར་མཛོད་དུ་ནི་སྲོག་གཅོད་གསུམ་དང་། རྫུན་ལས་འབྲས་ཆེན་འགེབས་པ་དོར་བའི་ལྷག་མ་བཅུ་གཅིག་སྟེ། བཅུ་བཞི་པོ་སྔར་ལྟར་ལས། དེའི་སྟེང་དུ་མ་བྱིན་ལེན་གྱི་ཆར་གཏོགས་ཁང་པ། ཁང་ཆེན། རིན་ཆེན་ཁབ་རལ་བྱེད་པ་གསུམ་དང་། མི་ཚངས་སྤྱོད་ཀྱི་ཆར་གཏོགས་དགེ་འདུན་གྱིས་སྤོང་པའི་མཚན་མི་མཐུན་པ་དང་ལྷན་ཅིག་ཉལ་བ། རྩ་བ་བཞི་ཀའི་ཆར་གཏོགས་གསོ་སྦྱོང་། དབྱར་གནས། དགག་དབྱེ་རྣམས་མི་བྱེད་པ་དང་། གནས་སློབ་ལ་མི་བསྟེན་པ་རྣམས་ཏེ་རྩ་བཞིའི་ཆར་གཏོག་ཉེར་གཉིས་སུ་བཞེད་དོ། །དེ་ནས་དགེ་སློང་གི་སྤང་བྱ་རྣམས་ལས་བཅས་རྐྱང་འགའ་ཞིག་བག་ཡངས་སུ་འཇོག་རུང་ལ། དེ་ལས་གཞན་ཐམས་ཅད་སྲུང་དགོས་པའི་ཚུལ་བསྟན་པ་ནི། ཆོས༵་གོས༵་ལྷག་པོ་འཆང་བ་དང་། ལྷུ༵ང་བཟེད༵་ཟུང་འཆང༵་བ༵་དང་། ཆོས་གོས་དང་བྲལ༵་བ༵་དང༵་། ས༵་རྐོ༵་བ་དང་། རིན༵་ཆེ༵ན་གྱི་རིགས་ལ་རེག༵་པ་དང༵་། མེ༵་ལ༵་རེག༵་པ་དང་། བློས་བཏང༵་ནས༵་ཡང་ཟ༵་བ་དང༵་། ཤིང༵་ལ་མི་གང་ལས་མཐོར་འཛེག༵་པ་དང་། ཤིང༵་སོགས་སྐྱེ་བ་གཅོ༵ད་པ་དང༵་། བྱིན༵་ལེ༵ན་མ་བྱས་པར་ཟ་བ་དང་། རྩྭ༵་སྔོ༵ན་གྱི་ཁྲོ༵ད་དུ༵་མི༵་གཙང༵་བ་འདོ༵ར་བ་དང་། གསོ༵ག་འཇོ༵ག་ཏུ་སོང་བ་ཟ༵་བ་ད༵ང་། རུང་བ་མ་བྱས་པར་ས༵་བོ༵ན་འཇོ༵མས་པ༵་རྣམས༵་དགེ་ཚུལ་རྣམས་ལ་རྗེས་སུ་གན༵ང་བ༵འི་ཉེས༵་མེ༵ད་བཅུ༵་གསུ༵མ་པོ་འདི། བསྟན་བཅོས་བྱེ་བྲག་བཤད་པ་ལས་གསུངས་ལ། དེའི་སྟེང་དུ་བོད་ཀྱི་འདུལ་འཛིན་རྣམས་ཀྱིས་རུང་མཐུན་སྡུར་བ་ལ། ཟླ་འཇོག་གསོག་འཇོག་དགོན་པ་འབྲལ། །མ་སྨྲས་འདུན་བསྒྱུར་མ་རྫོགས་ཉལ། །ཞེས་པ་ལྟར་དྲུག་བསྣན་ནས་བཅུ་དགུར་འདོད་པས་ཉེས་མེད་དེ་རྣམས་མ༵་གཏོགས༵་པ༵་དགེ༵་སློང༵་ཇི༵་ལྟ་བ་བཞིན༵་དུ་སྤང༵་བླང༵་མཐ༵འ་དག༵་ཐུན་མོང་བ་ཡིན་པས་གཅི༵ག་ཏུ་འགྱུར་ཏེ། དེ་ཡང་དགེ་ཚུལ་གྱི་ལྟུང་བ་ཐམས་ཅད་ཉེས་བྱས་ཁོ་ནར་འདུ་བས། རྩ་བ་བཞི་ནི་སྡོམ་པའི་ཉམས་རྒྱུ་ཡིན་པས་ཕམ་་འདྲའི་ཉེས་བྱས། དེ་ལས་གཞན་པའི་བླངས་འདས་རྣམས་ཚུལ་བཞིན་དུ་བཤགས་པར་བྱ་དགོས་པས་བཤགས་བྱའི་ཉེས་བྱས། དེ་གཉིས་མ་ཡིན་པའི་དགེ་སློང་གི་སྤང་བྱ་རྣམས་ཡིད་ཀྱིས་བསྡམ་པར་བྱ་དགོས་པས་བསྡམ་བྱའི་ཉེས་བྱས་ཡིན་པས་་སོ། །ཡང་ལུང་ཞུ་བ་ཁ་ཆེ་ལས་ཉེས་མེད་དུ་དངོས་སུ་བཤད་ཅེས་མཁས་མཆོག་བུ་་སྟོན་རིན་པོ་ཆེས་གསུངས་པ་ལྟར་འདིར་བཀོད་པའི་ཟླར་བསྡུ་གསུམ་ནི། གོས་ལྷག་པོ་འཆང༵་བའི༵་ཟླར༵་བསྡུ༵་བ་གོས༵་རྒྱུ༵་ཟླ༵་བ༵་ལས་ལྷག་པར་འཇོག༵་པ་དང་། ཆོས་གོས་དང་འབྲ༵ལ་བ༵འི་ཟླར༵་བསྡུ༵་བ་འཇིགས་པ་དང་བྲལ་ཀྱང་དགོ༵ན་པའི༵་གནས་སུ་འབྲལ༵་སྤོང༵་བྱེད༵་པ་དང་། གསོག༵་འཇོ༵ག་ཟ་བའི་ཟླར༵་བསྡུ༷་བ་འཚོ་བ་ཙམ་གྱི་ཕྱིར་གསོག༵་འཇོ༵ག་བྱེད༵་པ༵འང་གནང༵་བ་ཡིན་པས་ཉེས་མེད་དུ་འཇོག་པ་འདི་ནི་སྔར་བཤད་པའི་དྲུག་པོའི་སྔ་མ་གསུམ་དང་དོན་གཅིག་གོ །
དགེ་ཚུལ་གྱིས་བར་མའི་དུས་སུ་ཁས་བླངས་པའི་སྤང་བྱ་གསུམ་ནི། གོས་དཀར་པོ་གཡོག་མེད་པ་གྱོན་པ་སོགས་ཁྱི༵མ་པའི་རྟགས༵་སྤོ༵ང་བ་ལས་ཉམས༵་པ་དང་། ཆོས་གོས་སོགས་རབ༵་བྱུང༵་གི་རྟགས༵་ལེ༵ན་པ་ལས་ཉ༵མས་པ་དང་། བརྙས༵་པའི༵་སེམས་ཀྱིས༵་མཁ༵ན་པོར༵་གསོལ་བ་འདེབས་པ་ལས་ཉམས༵་པ་སྟེ༵་ཉམས༵་པ༵་གསུམ༵་མོ། །གལ་ཏེ་འདི་གསུམ་བར་མ་ཙམ་དང་ཁྱད་པར་ཅི་ཡོད་ཅེ་ན། མཛོད་ལས། བར་མ་ཀུན་སློང་ཆད་པ། ཤུགས་ཁས། བླངས་ལས་འདས་པ། བྱ་བ་ཆད་པ་དང་། །དོན་ཡུལ་བ་མེད། ཚེ་ཤི་བ། རྩ་བ་ལོག་ལྟས་ཆད་པ་ལས། །ཞེས་པ་ལྟར་བར་མའི་གཏོང་རྒྱུ་དང་། དགེ་ཚུལ་གྱི་བཤགས་བྱ་ཡིན་པའི་ཁྱད་པར་ཡོད་དོ། །དེ་ལྟར་བཤད་པའི་སྤང༵་བར༵་བྱ་བ་རྣམས་ཚུལ་བཞིན་སྲུང་བ་དགེ༵་ཚུལ༵་གྱི་སྡོམ༵་པ་དང་ལྡན་པའི༵་བསླབ༵་པར་བྱ༵་བའོ༵། །
གཉིས་པ་ཞར་བྱུང་དགེ༵་སློ༵བ་མ༵འི་བསླབ་བྱ་བཤད་པ་ནི༵།
དགེ༵་ཚུལ་མའི་སྡོམ་པ་ཐོབ༵་པའི༵་སྟེ༵ང་གཅི༵ག་པུར་ལམ་དུ་འགྲོ༵་བ་དང་། ཆུར༵་རྐྱལ༵་བ་དང་། སྐྱེས༵་པ་ལ་རེ༵ག་པ་དང་། དེ་དང་ལྷན༵་ཅིག༵་འདུ༵ག་པ་དང་། ཕོ་མོ་ཕན་ཚུན་སྨྱན༵་བྱས༵་པ་དང་། ཟླ་མོའི་ཉེ༵ས་པ་འཆབ༵་པ་སྤང་བ་སྟེ་རྩ༵་བའི༵་ཆོས༵་དྲུག༵་གོ༵ །གསེར༵་ལ་སོགས་པའི་རིན་པོ་ཆེ་བཟུང༵་བ་དང་། འདོམས༵་ཀྱི་སྤུ༵་འབྲེག༵་པ་དང༵་། ས༵་རྐོ༵་བ་རྣམས་སྤོང༵་བ་དང་། བྱིན༵་ལེ༵ན་མེད༵་པར་ཟ་བ་སྤོང་བ་ད༵ང་། གསོག༵་འཇོག༵་བྱས༵་དེ་མི༵་ཟ༵་བ་དང་། རྩ༵་སྔོ༵ན་མི༵་གཅོད༵་པ་སྟེ་འདི༵་རྣམས༵་རྗེས༵་མཐུ༵ན་གྱི་ཆོས་དྲུག༵་ཡིན་ནོ། །དེ་ནས་ལྔ་པ་ཚིག་ཕྱི་མ་བསྙེན་རྫོགས་ཀྱི་བསླབ་བྱ་བཤད་པ་ལ་གཉིས་ལས། དང་པོ་ནི་སྲུང་བྱེད་ཀྱི་ཐབས་ཏེ་བསྙེན་པར་རྫོགས་ནས་ལོ་བཅུ་བར་མ་ཆད་དུ་རང་ཉིད་བརྟན་མཁས་ཀྱི་ཡོན་ཏན་གཉིས་དང་ལྡན་པ་མ་བྱུང་གི་བར་དུ་མཁན་པོའམ། གནས་ཀྱི་སློབ་དཔོན་མཚན་ཉིད་དང་ལྡན་པ་ལ་བརྟེན་ནས་བླང་དོར་གྱི་གནས་མ་ནོར་བར་སྟོན་པའི་གདམས་ངག་ནོད་པ་དང་། དམིགས་བསལ་མ་གཏོགས་པ་བྱ་བ་ཐམས་ཅད་དེ་ལ་ཞུ་བའི་སྒོ་ནས་རང་ཉམས་སུ་མི་གཏོང་བ་སྟེ་གང་ཟག་གཞན་ལ་བརྟེན་ནས་དང་། བསླབ་པ་ལ་སྤྲོ་བའི་བརྩོན་འགྲུས་ཀྱིས་འདུལ་བའི་སྡེ་སྣོད་ལ་ཐོས་བསམ་བྱ་ཞིང་བླང་དོར་གྱི་སྒོ་ནས་ཉམས་སུ་ལེན་པ་དང་། འཇུག་ལྡོག་གི་གནས་ལ་གཟོབ་པ་ལྷུར་ལེན་པའི་བག་ཡོད་པ་དང་། བསླབ་པའི་གནས་མི་བརྗེད་པའི་དྲན་པ་དང་། རང་རྒྱུད་ལ་ཉེས་པ་བྱུང་མ་བྱུང་རྟོག་པའི་ཤེས་བཞིན་ལ་སོགས་པའི་སྒོ་ནས་རང་རྒྱུད་ཀྱི་གཉེན་པོ་ལ་བརྟེན་ནས་བསྲུང་བའི་ཐབས་ཏེ་ཤིན་ཏུ་གལ་ཆེ་བས་འབད་དགོས་་སོ། །
གཉིས་པ་བསྲུང་བྱའི་རྣམ་གྲངས་ལ་སྤང་སྒྲུབ་ཀྱི་བསླབ་བྱ་གཉིས། རུང་མཐུན་བསྡུས་ཏེ་བསྟན་པ་དང་གསུམ་གྱི། དང་པོ་སྤང་བའི་བསླབ་བྱ་ལ། དངོས་དང་ཞར་བྱུང་གཉིས་ལས། དང་པོ་༼དངོས་༽ནི།
དགེ༵་སློང༵་གི་ཁྲི༵མས་ལ༵་ཕམ་པའི་སྡེ་དང་། ལྷག་མའི་སྡེ་དང་། ལྟུང་བྱེད་ཀྱི་སྡེ་དང་། སོར་བཤགས་ཀྱི་སྡེ་དང་། ཉེས་བྱས་ཀྱི་སྡེ་ལྔ་པོ་ལ་ནང་གསེས་ཀྱི་དབྱེ་བ་ཉེས༵་བརྒྱ༵་ལྔ༵་བཅུ༵་རྩ་གསུམ༵་ཡོད་ལ། དེ་ཡང་སྤྱིར་དགེ་སློང་གི་སྤང་བའི་བསླབ་བྱ་ཐམས་ཅད་སྡེ་ལྔའི་ཁོངས་སུ་འདུ་སྟེ། སྦོམ་པོ་རྣམས་ནི་ཕམ་ལྷག་གང་རུང་དང་། སྦྱོར་བའི་ཉེས་བྱས་རྣམས་རང་རང་གི་སྡེ་ཚན་དུ་གཏོགས་ལ། གཞི་བཅུ་བདུན་ནས་བཤད་པའི་ཉེས་བྱས་རྣམས་ཀྱང་ཉེས་བྱས་ཀྱི་སྡེར་གཏོགས་པས་སོ། །དེས་ན་ཉེས་བྱས་ཡིན་ན་སོར་མདོའི་སྡོམ་གྱིས་བསྡུས་པའི་ཉེས་བྱས་ཡིན་པས་མ་ཁྱབ་བོ། །དེ་ལ་དང་པོ་ཕམ་པའི་སྡེ་ནི་བཅས་ལྡན་དགེ་སློང་གིས་འདི་བཞི་གང་རུང་ལ་སྤྱད་ནས་སྐད་ཅིག་མ་གཅིག་ལ་བཅབས་ཀྱང་སྡོམ༵་པ༵་རྣམ་པར་དག་པའི༵་ལྷག་མ་ཙམ་ཡང་མེད་པར་གཅོད་པར་བྱེད་པས་རྩ༵་བ༵འི་ལྟུང་བ་དང་། མི་མཐུན་ཕྱོགས་ཀྱིས་གཉེན་པོ་མཐུ་མེད་པར་བཅོམ་པའི་ཕྱིར་ཕ༵མ་པ༵་བཞི༵་ཞེ༵ས་པ༵་སྟེ།
དེ་ལ་དང་པོ་ནི། གཞན་གྱི་གཞི༵་ཡི༵་ཡ༵ན་ལ༵ག་ལུས་ཕྱེད་དུ་ལོངས་པ་ཡན་ཆད་ཆ༵་ཤས་ཀུ༵ན་བཟུ༵ང་བར་འོ༵ས་པ༵འི་སྐྱེ༵་གན༵ས་སུ་གཏོགས་ཤིང་མ་ཉམས་པ་དོན་བྱེད་ནུས་པའི་ཁའམ། བཤང་ལམ་མམ། ཆུ་ལ༵མ་གསུམ་པོ་གང་རུང་དུ༵་རང་གི་གཞིའི་ཡན་ལག་རྟེན་བྱེད་ཕོ༵འི་དབ༵ང་པོ་ནད་མེད་ཅིང་ལ༵ས་སུ་རུ༵ང་བ་ནི༵། བས༵མ་པ༵་རང་ངོར་ལྟོས་པའི་ངོ༵་ཚ༵་ཤེས་པ་དང་། གཞན་ངོར་ལྟོས་པའི་འཇི༵གས་པ༵་སྟེ་ཁྲེལ་མེ༵ད་པར་རེག་བདེ་ཉམས་སུ་མྱོང་འདོད་ཀྱི་ཆ༵གས་པའི་སེ༵མས་ཀྱི༵ས་སྦྱོ༵ར་བ༵་བསྟེན་བྱར་རྩལ་ཞིང་དྲུ༵ད་པ༵ས་མཐ༵ར་ཐུ༵ག་ལམ་གསུམ་གྱི་མཚམས་ལས་འདས་ནས། བདེ་བའི་སི༵མ་པ༵་ལུས་ཀྱིས་མྱོང་ཞིང་ཡིད་ཀྱིས་བདག་གིར་བྱས་ནས་ཐོ༵བ་པ་སྟེ། ཡན་ལག་བཞི་པོ་ཚང་ན་དངོས་གཞིར་འགྱུར་བས། དེ༵ས་ནི༵་ཚ༵ངས་པ༵ར་སྤྱོ༵ད་པ་ལ༵ས་རྣ༵མ་པ༵ར་ཉ༵མས་པར་འགྱུར་ཏེ། ས་གའི་ལྷས། ཁ་ཤུན་སོ་དང་པགས་པ་ལས། །ནོར་བུ་འདས་ན་ཕས་ཕམ་སྟེ། །ཕྱི་རོལ་ཆར་ནི་ཅི་རིགས་པར། །སྦོམ་པོའམ་དགེ་འདུན་ལྷག་མའོ། །
ཞེས་སོ། །
གཉིས་པ་ལ། བརྐུ༵་བར་བྱ་བའི༵་གཞི༵་ནི༵། རང་དང་ནོར་མི་གཅིག་པའི་མི༵་གཞ༵ན་གྱིས་བདག་ཏུ་བཟུང་བའི་ནོ༵ར་རྫས། ཁ་ཟས་གཡོས་སུ་བྱས་པ་དང་། དུར་ཁྲོད་ཀྱི་རྫས་སོགས་དམན་པ་མ་ཡི༵ན་པ༵། བས༵མ་པ༵་དེ་ཡིན་པར་འདུ་ཤེས་པའམ། ཡིད་གཉིས་ཟ་བས་ར༵ང་ཉི༵ད་འཚོ༵་བའི་ཕྱི༵ར་རྐུ༵་བར་འདོད་པའི་སེ༵མས་ཀྱི༵ས་ཡུ༵ལ་གང་དུ་དུ༵ས་དེར་བརྐུ་བྱ་རྐུ་བྱེད་གཉིས་ཀ་ལ་ལྟོས་པའི་འཇོག་རྫས་དང་བགོ་རྫས་ཀྱི་ཁྱད་པར་ལས་རི༵ན་ཐ༵ང་ཚ༵ང་བ༵། སྦྱོ༵ར་བ༵་དུས་གཅིག་གིས་བརྐུ༵ས་པ་སྟེ། དེ་ཡང་རིན་ཐང་གི་ཚད་ནི། ཀཱ་རི་ཀཱ་ལྔ་བཅུ་པ་ལས། ཀར་ཥ་པ་ཎི་བཞི་ཆ་བརྐུས། །དེ་བརྐུས་ཚུལ་ཁྲིམས་ཞིག་པར་འགྱུར། །ཞེས་གསུངས་ལ། དེ་ལ་ཀར་ཥ་པ་ཎ་ཞེས་པ་ནི། རྒྱལ་པོ་པདྨ་ཆེན་པོའི་རིང་ལ་བྱས་པའི་གསེར་ཀྱི་དོང་ཙེ་ནི་དངོས་དང་། བཏགས་པ་བ་ནི་མགྲོན་བུའི་རིན་ཐང་ལ་མགྲོན་བུ་བརྒྱད་ཅུ་ལ་མ་ཤ་ཀ་དེ་ཉི་ཤུ་ལ་ཀར་ཥ་པ་ཎི། བརྩི་བ་ཡིན་ཞེས་གྲགས་ཤིང་། མདོ་རྩ་བ་ལས་འབྲིང་ཚད་མ་ཤ་ཀ་ལྔར་མཛད་ལ། འདིར་ཚད་ཀྱི་དབང་གིས་མཐའ་གཅིག་ཏུ་མ་ངེས་ཀྱང་དངུལ་ཞོ་གང་ཙམ་རིན་ཐང་གི་ཚད་དུ་གྲགས་སོ། །གང་ལྟར་ཡང་མཐ༵ར་ཐུ༵ག་རང་གིས་བརྐུ༵ས་ས༵མ་གཞན་ལ་རྐུ༵ར་བཅུ༵ག་པའམ། རྩོ༵ད་པ་གང་ཡང་རུང་བས་བདག་པོ་དང་ཕྲལ་ན༵ས་བདག་གིར་བྱས་པའི་ཚུལ་གྱིས་ཐོ༵བ་བློ་སྐྱེས་པའོ། །དེར་མ་ཟད་མཐུའམ་ནན་ཁུག་དང་། གཏམས་པ་བསྣོག་པ་དང་། བསྐྱིས་པ་བདོ་བའམ་ཕྱིར་བསབས་པ་བརྐུས་པ་དང་། རྒྱན་འདོར་བ་སོགས་རྒྱུས་ལེན་པ་དང་། དངན་འཐེན་ཏེ་ཁྱེར་བ་སླར་མི་སྟེར་ཤྭ་གམ་དང་གྲུ་གླ་སོགས། བ་ལ་སོགས་པའི་རྣམ་གྲངས་ཞིབ་མོར་བྱས་ཏེ་ཤེས་དགོས་སོ། །གསུམ་པ་སྲོ༵ག་གཅོད༵་ལ། གཞི༵་ནི༵་མིའམ་མིར་ཆགས་པ་རང་ལས་རྒྱུད་ཐ་དད་པའི་མི༵་གཞན་མྱོས་པ་ལ་སོགས་པའམ་གཞ༵ན་དང་མ༵་འཁྲུ༵ལ་བ༵ར། བས༵མ་པ༵ས་བརྡུང་སེམས་ལ་སོགས་པ་མ་ཡིན་པར་གསོ༵ད་པར་བྱའོ་སྙམ་པའི་སེམ༵ས་ཀྱིས་གསོ༵ད་པར་བྱ༵་བ་དེ་དེ༵ར་ངེས་པའམ། ཡིད་གཉིས་ཡན་ཆད་ཀྱི་འདུ་ཤེ༵ས་པས༵་སྦྱོར༵་བ༵་སྔགས་དང་མཚོན་ཆ་ལ་སོགས་པས་གསོ༵ད་པ༵ར་བརྩ༵མས་ནས༵་མ༵་བ ཟློག༵་པར༵། མཐ༵ར་ཐུ༵ག་རང་མ་ཤི་བའི་གོང་དུ་སྦྱོར་བ་དེའི་ཚེའམ་གཞན་གྱི་ཚེ་སྲོག༵་གི༵་དབང༵་པོ༵་འག༵གས་པ༵་ན་དངོས་གཞི་སྟེ། སུམ་བརྒྱ་པར། གང་ཞིག་རང་བཞིན་གནས་ལ་བསླབ་བཅས་པས། །མི་གཞན་ཡིན་ལ་མིར་ནི་འདུ་ཤེས་དང་། །བསད་པའི་བསམ་པས་འཁྲུལ་མེད་གསོད་བྱེད་ཅིང་། །མི་ཤི་རྨི་ལམ་མ་གཏོགས་དེར་བརླག་འགྱུར། །ཞེས་གསུངས་པའི་ཕྱིར་ད༵ང་། གཞན་ཡང་གཞན་ལ་གསོ༵ད་དུ་བཅུག༵་པ་དང་། གསོད་པ་ལ་ཡི༵་རང༵་བའི་བསྔ༵གས་པ་བརྗོད་པ་སོ༵གས་ཀྱི་རྐྱེ༵ན་བྱ༵ས་པས་ཀྱ༵ང་གསོད་སེམས་ཡོད་ཅིང་ཤི་ན་དངོས་གཞིར་འགྱུར་ལ། དེར་མ་ཟད་དགེ་སློང་མང་པོས་གྲོས་བྱས་ནས་གཅིག་གིས་བསད་ཀྱང་ཐམས་ཅད་ལ་ཕམ་པར་འགྱུར་ཏེ་མཛོད་ལས། དམག་ལ་སོགས་པ་དོན་གཅིག་ཕྱིར། །ཐམས་ཅད་བྱེད་པ་པོ་བཞིན་ལྡན། །ཞེས་གསུངས་པའི་ཕྱིར་རོ། །
བཞི་པ་རྫུན༵་གྱི༵་གཞི༵་ནི༵་གང་ལ་སྨྲ་བའི་ཡུལ་རང་ལས་རྒྱུད་གཞན་པའི་སྨྲ༵་ཤེ༵ས་པ། དོ༵ན་གོ༵་བ། ཤེས་པ་རང་བཞིན་དུ་གནས་པ། མ་ནིང་དང་མཚན་གཉིས་མ་ཡིན་པ་སྟེ་ཐ་སྙད་ལྔ་དང་ལྡན་པའི་མིར༵། བསམ༵་པ༵་དེའི་འདུ༵་ཤེ༵ས་བསྒྱུར༵་ནས༵་བསླུ་འདོད་ཀྱིས་བརྗོ༵ད་པའི་བློ༵་སྐྱེ༵ས་ཏེ། སྦྱོ༵ར་བ༵་འདོད་ཁམས་ལས་གོང་དུ་འཕགས་པ་བསམ་གཏན་དང་པོ་ནས་སངས་རྒྱས་ཀྱི་བར་གྱི་མངོན༵་ཤེ༵ས་ལ༵་སོ༵གས་པའི་འཇིག་རྟེན་དང་འཇིག་རྟེན་ལས་འདས་པའི་ཡོན༵་ཏན༵་གྱི་ཚོ༵གས་རང་ལ་མེ༵ད་པ་ཤེས་ཀྱང༵་ཡོད༵་ཅེས༵་བླ༵་མ༵འི་རྫུ༵ན་སྨྲས༵་པ༵་སྟེ། ས་གའི་ལྷས། འདིར་ནི་སྒྲིབ་པ་རྣམ་པ་ལྔ། །མི་རྣམས་ཀྱི་ནི་ཆོས་སུ་ཐོབ། །དེ་ཟད་བླ་མའི་ཆོས་སུ་འདོད། །ཅེས་གསུངས། མཐ༵ར་ཐུ༵ག་གཞ༵ན་གྱི༵ས་རང་གི་སྨྲས་པའི་རྫུན༵་དེ༵ས་འདུ་ཤེས་བསྒྱུར་མ་ནུས་ཀྱང་གོ༵་བར་གྱུར་ན༵་དགེ་སློང་རང་གི་སྡོམ་པ་ཉམ༵ས་པར་འགྱུར་རོ། །དེ་ཡང་སྤྱིར་ངག་གི་ཡིན་པ། རང་གི་ཡིན་པ། བདག་ཉིད་བྲལ་༼འབྲེལ༽བ། མ་ནོར་བ། གསལ་པོར། མངོན་སུམ་དུ་སྨྲས་ཏེ་ངག་མཚན་ཉིད་དྲུག་ལྡན་གྱིས་མངོན་པའི་ང་རྒྱལ་མེད་བཞིན་རང་གིས་སྨྲས་པའམ། གཞན་གྱིས་སྨྲས་པ་དང་དུ་ལེན་པར་རྩོམ་པ་ལ། བཤད་ཀྱང་ཞིབ་མོར་བྱས་ན་འབྲས་བུ་དང་། གདན་དང་གདན་ཁྲ་བོའི་སྟེང་དུ་འདུག་པ་སོགས། ངོ་བོ་རྒྱུའི་སྒོ་ནས་རྫུན་དུ་འགྱུར་བ་ཡོད་པའང་ཤེས་དགོས་སོ། །འདི་དག་གི་སྦྱོར་བའི་དུས་དང་དངོས་གཞིའི་ཡན་ལག་མ་ཚང་ན་ཅིར་འགྱུར་སྙམ་ན། སྦྱོར་བའི་སྦྱོར་བ་བྱ་བ་དེ་བྱེད་འདོད་པ་ཙམ་དང་། སྟན་ལས་ལྡང་བ་ལ་སོགས་པ་ཙམ་ནི་ཉེས་བྱས་ཁོ་ན་ཡིན་ལ། བྱ་བ་དེའི་དོན་དུ་འགྲོ་བ་སོགས་སྦྱོར་བ་ནི་སྦྱོར་བའི་སྦོམ་པོ་དང་། དངོས་གཞིའི་དུས་སུ་ལྟུང་བ་དངོས་མི་བསྐྱེད་ཀྱང་། དེ་དང་ཆ་འདྲ་བ་གསོད་སེམས་མེད་པས་མི་ལ་འཆི་ངེས་ཀྱི་མཚོན་བསྣུན་པ་ལྟ་བུ་སྦྱོར་བའི་རྣམ་པའི་སྦོམ་པོ་དང་། དངོས་གཞིའི་ལས་མཐར་ཕྱིན་ཀྱང་ཡན་ལག་གང་རུང་མ་ཚང་བ་མི་མ་ཡིན་གསོད་སེམས་ཀྱིས་གསོད་པ་ལྟ་བུ་དངོས་གཞིའི་རྣམ་པའི་སྦོམ་པོ་ཡིན་ལ། ལྷག་མ་རྣམས་ལའང་དེས་རིགས་འགྲེ་བར་བྱ་ཞིང་། དེ་ལྟ་བུ་ལྟུང་བྱེད་སོགས་གཞན་ལ་ཉེས་བྱས་སུ་འགྱུར་རོ། །དེ་ཡང་ཡིད་ཀྱིས་བསམ་པ་ཙམ་ནི་བསྡམ་བྱ་དང་། ལུས་ངག་ཏུ་ཐོན་པ་རྣམས་བཤགས་བྱ་ཡིན་ནོ། །དེས་ན་འདི༵་བཞི༵་པོ་རང་རང་གི་ཡན་ལག་ཐམས་ཅད་ཚང་ན་གང༵་སྤྱ༵ད་ཀྱང་དགེ༵་སློང༵་དེ༵་ཉེས་པ་ལས་ཕམ༵་པའི་ཕྱིར༵། ཕས༵་ཕ༵མ་པ་བཞི༵་ཞེ༵ས་ཐམ༵ས་ཅད༵་མཁྱེ༵ན་པ་དེ༵ས་གསུ༵ངས་ཏེ། སོ་སོར་ཐར་པ་ལས། དགེ་སློང་དག་གིས་དེ་དག་ལས་ལྟུང་བ་གང་ཡང་རུང་བ་ཞིག་བྱས་ན་ཐོག་མ་ཇི་ལྟ་བར་་་ཕྱིས་ཀྱང་དེ་བཞིན་དུ་ཕམ་པར་འགྱུར་བ་ཡིན་ཏེ། དགེ་སློང་རྣམས་དང་ལྷན་ཅིག་གནས་པ་དང་། ལོངས་སྤྱོད་དུ་མི་དབང་གིས་གནས་པར་མི་བྱའོ། །ཞེས་གསུངས་སོ། །
དེ་ནས་གཉིས་པ་ལྷག་མའི་སྡེ་བཤད་པ་ནི། གསོ་བ་དགེ་འདུན་ལ་རག་ལས་ཤིང་སྡོམ་པ་རྣམ་དག་གི་ལྷག་མ་ལུས་པ་དང་གྲངས་བཅུ་གསུམ་ཡོད་པས་དགེ༵་འདུ༵ན་ལྷ༵ག་མ༵་བཅུ༵་གསུ༵མ་ཞེས༵་གྲག༵ས་པ༵་ལས།
དང་པོ་ནི། བསྒྲོད༵་བྱའི་ཡུལ་ལམ་གསུམ་གང་རུང་མི༵ན་པའི་རང་ངམ་གཞན་གྱི་ཡན་ལག་གི་གན༵ས་སུ༵་དབྱུང་འདོད་ཀྱི་བསམ་པས་རང་གི་ནོར་བུ་རེག་ཅིང་རྩལ་བ་ལས་ཁུ༵་བ༵་འབྱི༵ན་པ༵ས་བདེ་བ་མྱོང་བ་དང༵་།
གཉིས་པ་ནི། ཆག༵ས་པ༵འི་སེམས་ཀྱིས་ཡུལ་བསྟེན་རུང་གི་བུ༵ད་མེད༵་ལ་རེག་འདོད་ཀྱིས་དེའི་ལུས༵་ཀྱི༵་སྤུ་ལ་རེག་ན་སྦོམ་པོའོ་ཞེས་བཤད་པས་ལན་བུ་ཤ་དང་བཅས་པ་སོགས་ཆ༵་ཤ༵ས་སམ་དངོས་ལ་བར་ཆོད་པ་མེད་པར་འཛིན༵་པ་ལས་བྱུང་བའི་བདེ་བ་ཉམས་སུ་མྱོང་བ་དང་།
གསུམ་པ་ནི། བརྡ་འཕྲོད་པའི་བུད་མེད་བསྟེན་རུང་ལ་ཡུལ་དུས་དེར་གྲགས་པའི་འཁྲི༵ག་པའི་དངོས་མིང་ཚི༵ག་ཏུ་རྗེན༵་པར་སྨྲས༵་པ་ཡུལ་དེས་གོ་བ་དང་།
བཞི་པ་ནི། ཡུལ་བུ༵ད་མེ༵ད་ལ་ཆག༵ས་པའི་སེམས་ཀྱིས་འཁྲིག་པ་དོན་དུ་གཉེར་བའི་ཕྱིར༵་བདག་ལྟ་བུའི་དགེ་སློང་ཚུལ་ཁྲིམས་དང་ལྡན་པ་དགེ་བའི་ཆོས་ཅན་ཚངས་པར་སྤྱོད་པ་ལ་འཁྲིག་པས་བསྙེན་བཀུ༵ར་ན་མཆོག་གོ་ཞེས་སྨྲས་སམ། ཡུལ་གྱིས་སྨྲས་པ་དང་དུ་བླངས་ནས་དེ་ལ་བརྡ་འཕྲོད་པ་དང་།
ལྔ་པ་ནི། སྤྲད་བྱ་རང་ལས་གཞན་པའི་ཕོ༵་མོ༵་སྤྲད་རུང་བ་ཕ༵ན་ཚུན༵་སྦྱོར་འདོད་ཀྱིས་རང་ངམ་བསྐོས་པས་ཕྲིན་གསུམ་གྱི་སྒོ་ནས་སྨྱ༵ན་བྱ༵ས་པས། དེ་གཉིས་འདུ༵ས་ཏེ༵་དབང་པོ་ཕྲ༵ད་པ་ན་སྟེ་དེ་ལྔ་ནི་ནང་སེམས་ཅན་ལ་ཆགས་པ་ལས་གྱུར་པའོ། །
དྲུག་པ་ནི། གཞི་སྲོག་ཆགས་མང་ཞིང་རྩོད་པ་ཅན་འཇིག་རྐྱེན་ཡོད་པས་མི་རུང་བ་གསུམ་དང་ལྡན་པའི་སར་རང༵་གི་དོ༵ན་དུ་གཞན་ལ་འབད་པས་བཙལ་བའི་ཡོ་བྱད་ཀྱིས་དགེ་འདུན་ལས་གནང་བ་མ་ཐོབ་བཞིན་དུ་སྲིད་དུ་ཁྲུ་བཅོ་བརྒྱད་དང་། ཞེང་དུ་ཁྲུ་ཕྱེད་དང་བཅུ་གཅིག་གི་ཚ༵ད་ལས་ལྷག༵་པའི་ཁང༵་པ༵། རང་ངམ་བསྐོས་པས་བརྩིགས་ཏེ་ཐོག་ཕུབ་པ་དང་།
བདུན་པ་ནི། གང་ཟག་བཞིར་ལོངས་པ་ཡན་ཆད་ཀྱི་དོན་དུ་བཙལ་བ་དང་། ཚད་ལྷག་མ་གཏོགས་པའི་ཡན་ལག་གཞན་རྣམས་ཚང་བས་བརྩིགས་པ་་ལ་ཁ༵ང་ཆེ༵ན་ཞེས་གྲགས་ཏེ། དེ་ཉིད་རྩི༵ག་པས་བསྐོར་ཞིང་ཐོག་ཕུབ་པ་ན་སྟེ་དེ་གཉིས་ནི་ཕྱི་ཡོ་བྱད་ལ་ཆགས་པ་ལས་གྱུར་པའོ། །
བརྒྱད་པ་ནི། ཡུལ་དགེ་སློང་གཞན་ལ་བརྗོ༵ད་པའི་གཞི༵་མཐོང་ཐོས་དོགས་གསུམ་མེ༵ད་བཞིན། ཕམ་བཞི་གང་རུང་གི་སྒོ་ནས་སྐུར་འདེབས་ཀྱི་ཚིག་གསལ་པོར་སྨྲས་པ་ཡུལ་གྱིས་གོ་བ་དང༵་།
དགུ་པ་ནི། གླེང་བའི་སྙད༵་ཀ༵་བག༵་ཙམ༵་ཡོད་པ་ལ༵་བརྟེ༵ན་ནས༵་ཡུལ་དགེ༵་སློ༵ང་གཞན་ལ་ཚིག་ཟུར་གྱི་ཤུགས་ཀྱིས་ཕམ་བཞི་གང་རུང་གི་སྒོ་ནས་སྐུར༵་པ་བཏབ༵་པ་ཡུལ་གྱིས་གོ་བ་ན་སྟེ་དེ་གཉིས་ནི་གནོད་པ་ལས་གྱུར་པའོ། །
བཅུ་པ་ནི། མཚམས་ནང་གཅིག་ཏུ་བཅས་ལྡན་དགེ་སློང་གིས་རང་མི་ཐེ་བའི་དབྱེ་བྱ་དགེ༵་འདུ༵ན་དུ་ལོངས་པ་གཉིས་ཆོས་མིན་གྱི་ལྟ་བས་ཕན་ཚུན་དབྱེ༵ན་བྱེད་པ་ལ་དགེ་འདུན་གྱིས་གཞམས་བསྒོ། གསོལ་བ། བརྗོད་པ་གསུམ་སྟེ་ཟློག་བྱེད་ལྔ་བྱས་ཀྱང་མ་བཏང་ན་དང་པོ་བཞིའི་མཐར་སྦོམ་པོ་རེ་རེ་དང་། ལྔ་པའི་མཐར་མ་བཏང་ན་དངོས་གཞི་སྟེ་འོག་མ་གསུམ་ཡང་འདིའི་རིགས་འགྲེ་ཤེས་པར་བྱ་ཞིང་། འདི་དང་དབྱེན་གྱི་མཚམས་མེད་ཀྱི་ཁྱད་པར་དབྱེན་ལ་དགེ་འདུན་ཕྱེ་བ་ཞིག་དགོས་ཤིང་། འབྱེད་པོའང་དགེ་སློང་དུ་ངེས་ལ། འདི་ཕྱེ་བར་མ་ནུས་ཀྱང་ཟློག་བྱེད་ལྔའི་མཐར་མ་བཏང་བས་ཆོག་ཅིང་འབྱེད་པ་པོ་དགེ་སློང་དུ་མ་ངེས་ཏེ། དགེ་སློང་མ་ལའང་འབྱུང་ངོ་། །
བཅུ་གཅིག་པ་ནི། དགེ་འདུན་དབྱེ༵ན་ལ་ཞུགས་པའི་དགེ་སློང་དེ༵འི་རྗེ༵ས་སུ་ཕྱོགས༵་ནས་གྲོགས་བྱེད་པ་ཟློག་བྱེད་ལྔས་མཐར་མ་བཏང་བ་དང་། བཅུ་གཉིས་པ་ནི། བུད་མེད་དང་ལྷན་ཅིག་རྩེ་འཇོ་བྱེད་པ་སོགས་བསླ༵བ་པ༵་དང༵་འག༵ལ་བ༵འི་ངན་སྤྱོད་ཀྱིས་ཁྱིམ༵་པ་རྣམས་ཀྱི་སེམས་སུན༵་འབྱི༵ན་པར་བྱས་ཏེ། མ་དད་པ་བྱེད་པའི་ཚེ༵་དགེ་འདུན་གྱིས་བསྐྲད་པ་ན་སྐྲོ༵ད་བྱེད་དགེ་འདུན་ལ༵་འགྲོ་མིན་བཞིའི་བསྙོ༵ན་ཚིག་གིས་སྐུར་བ་འདེབས་པ༵་ཟློག་བྱེད་ལྔས་མཐར་མ་བཏང་བ་དང་། བཅུ་གསུམ་པ་ནི། ལྟུང༵་བ་བྱུ༵ང་བར་གླེང་དྲན་བྱས་ལ་ཆགས་པའི་དགེ་སློང་ལ་ལྷག་པའི་ཚུལ་ཁྲིམས་ཀྱི་དབང་དུ་བྱས་ཏེ། དགེ་འདུན་གྱིས་ཕྱིར་བཅོས་བྱ་བར་བསྐུ༵ལ་བའི་ཚེ༵། ཁྱེད་ཅག་དགེ་ཡང་རུང་། སྡིག་ཀྱང་རུང་ཁོ་བོ་ལ་ཅི་ཡང་མ་སྨྲ་ཞིག་ཅེས་བཀ༵འ་བློ༵་མི༵་བདེ༵་བའི༵་གཞིར་ཞུགས་པ་ཉིད་ཟློག་བྱེད་ལྔས་མཐར་མ་བཏང་བའོ༵། །དེ་བཞི་ནི་བསྒོ་བ་ལས་གྱུར་པའོ། །སོ་སོར་ཐར་པའི་མདོ་ལས། དབེན་པར་སྐྱབས་ཡོད་འདུག་པའོ། །ཞེས་མ་ངེས་པ་གཉིས་གསུངས་ཏེ། ཁྲིམས་གྲོགས་མེད་པའི་དབེན་པ་སྒྲིབ་བྱེད་ཀྱི་སྐྱབས་ཡོད་པའི་གནས་སུ་དགེ་སློང་དང་བུད་མེད་ལྷན་ཅིག་ཏུ་འདུག་པའི་ཚེ། གནས་དེར་མི་ཚངས་སྤྱོད་བྱར་རུང་མི་རུང་གི་ཁྱད་པར་ལས་དགེ་སློང་དེ་ལ་ཕམ་ལྷག་ལྟུང་བྱེད་གསུམ་གང་རུང་ངམ། ལྷག་མ་དང་ལྟུང་བྱེད་གཉིས་ཀར་མ་ངེས་པའམ་དངོས་པོ་ལ་མཐའ་གང་དུ་འགྱུར་མ་ངེས་པའོ། །དེས་ན་འདུག་ཙམ་ལྟུང་བྱེད་དང་འབྲས་བུ་ཕམ་ལྷག་གང་རུང་དུ་འདུ་བས་ལོགས་སུ་མ་བཤད་དོ། །སྡེ་ཚན་གསུམ་པ་ལ་གཉིས་ཀྱི། དང་པོ། གང་ལ་ལྟུང་བ་བྱུང་བའི་དངོས་པོ་སྟེ་སྤ༵ང་བ༵འི་སྒོ་ནས་ཕྱིར་བཅོས་དགོས་ཤིང་། མ་བཅོས་ན་རྣམ་སྨིན་ངན་སོང་དུ་ལྟུ༵ང་བར་བྱེད༵་པ་དང་། གྲངས་སུམ༵་ཅུ༵་ཡོད་པའི༵་སྡེ་བཤད༵་པ༵་ལ་གསུམ་ལས། དང་པོ་གོས་སོགས་ཀྱི་བཅུ་ཚན་ལས། དང་པོ་ནི། སྲ་བརྐྱང་མ་བཏིང་བའི་གང་ཟག་གིས་རང༵་གི༵་དབང་བྱར་ཡོད་ཅིང་བདག་ཏུ་བཟུང་བའི་གོ༵ས་ལྷག༵་པོ་འཁོར་གསུམ་ཁེབས་པའི་མཐའི་ཚད་དུ་ལོངས་པའམ། གལ་ཏེ་བྱིན་གྱིས་བརླབ་རུང་གི་ཆོས་གོས་གསུམ་ཡོད་པ་དང་མེད་ཀྱང་ཆོས་གོས་ཀྱི་ཁ་སྐོང་བའི་རེ་བ་མེད་ན་ཁྲུ་གང་གི་ཚད་དུ་ལོངས་པ་་བྱིན་གྱིས་མ་བརླབ་པའམ། བརླབས་ཀྱང་ཤན་དང་རྗེས་སུ་འབྲེལ་བས་རང་སྟོབས་སམ་ཤན་སྟོབས་གང་རུང་གིས་ཞག༵་བཅུ༵་འད༵ས་པར༵་འཆ༵ང་ནས་བཅུ་གཅིག་པའི་སྐྱ་རེངས་དང་པོ་ཤར་བ་ནའམ། དེ་ལ་ཤན་གྱི་རྣམ་གྲངས་ནི་བཞི་སྟེ། གོས་ཀྱི། ལྷུང་བཟེད་ཀྱི། སྨན་གྱི། ལྟུང་ཤན་རྣམས་ཡོད་པ་ལས། ཕྱི་མ་གསུམ་པོ་འོག་ཏུ་འཆད་པར་འགྱུར་ལ། འདིར་གོས་ཤན་ལ་ཞག་བཅུ་པའི་དང་། ཟླ་འཇོག་གི་ཤན་གཉིས་ལས། དང་པོ་ཞག་བཅུ་པའི་གོས་ཀྱི་ངོས་འཛིན་སྔར་ལྟར་ལ། དེ་འདྲའི་གོས་ཏེ་བྱིན་གྱིས་མ་བརླབས་པ་རྡེག་བྱེད་དུ་འགྱུར་བས་དེ་རང་དང་དུས་མཉམ་པའམ་མི་མཉམ་པ་ཕྱིས་སུ་ལོན་པ་གང་ཡིན་ཡང་བརྡེག་བྱར་འགྱུར་བས་ཤན་མ་འདྲེས་གོང་དུ་བྱིན་་གྱིས་མ་བརླབས་ན་ཤན་འདྲེས་ཟིན་པའི་རྗེས་བརྡེག་བྱ་བྱིན་གྱིས་བརླབས་ཀྱང་ཞག་བཅུ་འདས་པ་ན་རྡེག་བྱེད་ཀྱིས་རང་སྟོབས་དང་། བརྡེག་བྱས་རང་དུས་མ་ལོན་ཀྱང་ཤན་སྟོབས་ཀྱིས་ལྟུང་བ་བསྐྱེད་དོ། །ཟླ་འཇོག་གི་གོས་ཀྱི་ཤན་ནི། ཟླ་འཇོག་རང་གི་ངོས་འཛིན་འཆད་མ་ཐག་པ་ལ། ཤན་རྡེག་ཚུལ་སྤྱིར་བཏང་ཞག་གྲངས་མ་གཏོགས་སྔ་མ་དང་འདྲ་བ་ལས། དམིགས་བསལ་ལ་མུ་བཞིར་འགྱུར་ཏེ་སྔར་རྙེད་པའི་ཟླར་འཇོག་དེ། ཕྱིས་ཆོས་གོས་ཡོངས་རྫོགས་རྙེད་སྟོབས་ཀྱིས་ཞག་བཅུ་པའི་གོས་སུ་རིགས་ལོག་ཅིང་། ཕྱི་མ་དེ་སྔ་མའི་ཕྱི་དྲོ་དེ་ཀ་རྙེད་པ་ཡིན་ན་ཤན་མི་འབྱུང་ལ། ཞག་ཕྱི་མ་རྣམས་ལ་རྙེད་ན་ཤན་ཀྱང་འབྱུང་བ་དང་། ཡང་གོས་སྔ་རྟིང་གཉིས་ཀ་ཟླ་འཇོག་ཡིན་ན་སྔ་མ་བྱིན་གྱིས་མ་བརླབས་ན་རིགས་མ་ལོག་ཀྱང་ཤན་འབྱུང་བ་དང་། ཡང་ཟླ་འཇོག་གི་གོས་ཞིག་རྙེད་ནས་ཞག་སུམ་ཅུའི་བར་འཆང་ཡང་གོས་གཞན་མ་རྙེད་ན་རིགས་ཀྱང་མ་ལོག་ཤན་ཀྱང་མི་འབྱུང་སྟེ་བརྡེག་བྱ་མེད་པའི་ཕྱིར་རོ། །
གཉིས་པ་ནི། སྣམ་སྦྱར་ལ་འབྲལ་བའི་གནང་བ་མ་ཐོབ་ཅིང་སྲ་བརྐྱང་མ་བཏིང་བའི་དགེ་སློང་གིས་འཇིགས་བཅས་ཀྱི་དགོན་པ་ལས་གཞན་དུ་བྱིན་གྱིས་བརླབས་པའི་ཆོ༵ས་གོ༵ས་གསུམ་པོ་ཐམས་ཅད་དམ་གང་རུང་དང༵་བྲ༵ལ་ནས་ཆོས་གོས་བཞག་པའི་་གནས་ཉེ་འཁོར་དང་བཅས་པ་ལས་འདས་ཏེ། ཞ༵ག་གཅི༵ག་ལོ༵ན་པས༵་ཕྱི་མའི་སྐྱ་རེངས་ཤར་བ་ན་དང༵་།
གསུམ་པ་ནི། སྲ་བརྐྱང་མ་བཏིང་ཞིང་ཆོས་གོས་གསུམ་གང་རུང་མེད་པའི་དགེ་སློང་གིས་ཁ་བསྐང་བའི་རེ་བ་དང་བཅས་པའི་ཆོས་གོ༵ས་ཀྱི་རྒྱུ་ཁྲུ་ཚད་དུ་ལོངས་ཤིང་། འཁོར་གསུམ་མི་ཁེབས་པ་བྱིན་གྱིས་མ་བརླབས་པའམ་བརླབས་ཀྱང་ཤན་དང་རྗེས་སུ་འབྲེལ་བས་རང་སྟོབས་སམ་ཤན་སྟོབས་གང་རུང་གིས་ཟླ༵་བ་གཅི༵ག་ཏུ་འཇོ༵ག་པ་ལས་ཐལ་ནས་སོ་གཅིག་པའི་སྐྱ་རེངས་པའི་སྐྱ་རེངས་ཤར་བའི་ཚེ་ན་ད༵ང་།
བཞི་པ་ནི། བདུན་རྒྱུད་ཚུན་ཆད་ཀྱི་ཉེ་དུ་མ་ཡིན་པའི་དགེ༵་སློ༵ང་མར༵་དགེ་སློང་རང་གི་ཆོས༵་གོས༵་གསུམ་དང་གདིང་བ་རྙིང་པ་ལས་གང་རུང་འཁྲུར༵་འཇུ༵ག་པ་ན་དེའི་གོས་ཀྱི་ཕྱོགས་གཅིག་ཙམ་འཁྲུ་བའི་ལས་བྱེད་པ་ན་དང་།
ལྔ་པ་ནི། ཆོས་གོས་རྣམ་གསུམ་ཡོད་པའི་དགེ་སློང་གིས་ཉེ་དུ་མ་ཡིན་པའི་དགེ་སློང་མ་དེ༵་ལ༵་འཁོར་གསུམ་ཁེབས་པའི་མཐའི་ཚད་དུ་ལོངས་པ་ཡན་ཆད་ཀྱི་གོས༵་དངོས་སམ་དེའི་རྒྱུ༵་བསླངས་ནས་ལེན༵་པ་ན་ལག་ཏུ་ཐོབ་པ་ན་དང་།
དྲུག་པ་ནི། ཆོས་གོས་རྣམ་གསུམ་ཡོད་པའི་དགེ་སློང་གིས་ཉེ༵་མི༵ན་ཁྱི༵མ་པར༵་འཁོར་གསུམ་ཁེབས་པའི་གོ༵ས་དངོས་སམ། རྒྱུ༵་སློང༵་བར༵་བྱས་ནས་ལག་ཏུ་ཐོབ་པ་ན་ད༵ང་།
བདུན་པ་ནི། ཆོས་གོས་རྣམ་གསུམ་མེད་པའི་དགེ་སློང་གིས་ཉེ་མིན་ཁྱིམ་པར་གོས་བསླངས་པས་མང་པོ་སྟེར༵་ན༵འང་། སྟོད༵་གཡོག༵ས་དང་སྨད༵་གཡོ༵གས་ཙམ་བླང་རིགས་ཀྱི། དེ་ལས་ལྷག༵་པོར༵་ལེན༵་པ་ན་དང་།
བརྒྱད་པ་ནི། ཉེ་མིན་ཁྱིམ་པས་དགེ་སློང་རང༵་ཉིད་ལ༵་སྟེར༵་བར་བསམ༵་པའི་ཆོས༵་གོ༵ས་དངོས་སམ། དེའི་རྒྱུ་འདི་འབུལ་ཞེས་གནས༵་སམ་བློས་དཔ༵ག་པ༵་ལས་དངོས་སུ་འབུལ་ལོངས་མེད་པར་སྔ་ཚོམ་དུ་རིན༵་དང༵་ཁྲུ༵་ཚ༵ད་ཀྱིས༵་དྲན་པ་བརྗོད་ནས་སློང༵་བར་བྱས་་ཏེ་ལག་ཏུ་ཐོབ་པ་ན་དང་།
དགུ་པ་ནི། ཉེ་མིན་ཁྱིམ་བདག་ཕོ་མོ་སོ་སོ་ནས་གོས་མང་པོའམ་རེ་རེ་དགེ་སློང་རང་ལ་འབུལ་བར་དཔག་པ་དེ་ཐོས་ནས་འབུལ་མི་འབུལ་བརྟག༵་པའི་བསམ་པས་དྲན༵་པ་བརྗོད་དེ་སློ༵ང་བར་བྱས་ཏེ་ཐོབ་པ་ན་དང་།
བཅུ་པ་ནི། སྦྱིན་བདག་གིས་གོ༵ས་ཀྱི་རི༵ན་རུང་བ་མ་ཡིན་པའི་རི༵ན་ཆེ༵ན་གསེར་དངུལ་སོགས་ཕོ་ཉ་བ་ལ་བསྐུར༵་བ༵་དགེ་སློང་གིས་ལེན་དུ་མི་རུང་བས་ཁྱིམ་པ་ཞལ་ཏ་བྱེད་པ་ལ་གཏད་དེ་གོས་སྒྲུབ་ཏུ་བཅུག་པ་ལས་གོས་དུས་སུ་མ་བྱུང་ན་དགེ་སློང་གིས་ཞལ་ཏ་བ་ལ་དངོས་སུ་བསྐུལ་བ་གསུམ་བྱ། དེས་མ་བྱུང་ན་མཐོང་སར་མི་སྨྲ་བས་ལན་གསུམ་བསྡད་དེ་བསླངས་པ་ལ་ཉེས་པ་མེད་ཅིང་དེ་ལས་ལྷག་པར་བསླངས་པས་གོས་ཐོབ་པ་ལེ༵ན་པ་ན་ལྟུང་བར་འགྱུར་བ་རྣམ༵ས་སོ༵། །
བཅུ་ཚན་གཉིས་པ་ལ། དང་པོ་ནི། རིན་ཐང་ཆེ་བའི་དངོས་པོ་སྲི༵ན་བལ༵་སོགས་ཀྱི་ནང༵་ཚ༵ངས་བྱ༵ས་པ༵འི་སྟན༵་བྱེ༵ད་པ་ན་དང༵་།
གཉིས་པ་ནི། གནས་གང་དུ་དཀོ༵ན་ས༵ར་བ༵ལ་ན༵ག་འབ༵འ་ཞིག༵་གིས་ནང་ཚངས་བྱས་པ་སྟ༵ན་དུ༵་འདི༵ངས་པ་དང་།
གསུམ་པ་ནི། ཆ་ཅིག་རྐང་བལ། གཅིག་འཁོབ་བལ། བ༵ལ་ནག༵་ཆ༵་གཉི༵ས་རྣམས་བསྲེས་ཏེ་བྱེད་དུ་རུང་བར་གསུངས་པ་ལ། བལ་ནག་དེ་ལས་ལྷག་པའི་ནང་ཚངས་བྱས་པའི་སྟན༵་བྱེད༵་པའམ་བྱེད་དུ་འཇུག་ན་སྟེ། འདི་གསུམ་བཀྲམ་པ་ཙམ་གྱིས་ལྟུང་བའོ། །
བཞི་པ་ནི། སྟན་སྔ་མ་ཡོད་བཞིན་དུ་ལོ༵་དྲུག༵་ནི༵་མ༵་སོ༵ང་བར་གནང་བ་མ་ཐོབ་པར་སྟན༵་གས༵ར་པ་ནང་ཚངས་ཅན་བྱེ༵ད་དམ་བྱེད་དུ་བཅུག་ནས་ཟིན་པ་ན་དང༵་།
ལྔ་པ་ནི། ཚད༵་ལྡན༵་གྱི༵་གདི༵ང་བ༵་རྙིང་པ་ཡོད༵་ཀྱང༵་གསར་པ་སླ༵ར་བཟོ༵་བ་ན་རྙིང་པ་ནས་ཆུང་མཐའ་ཡང་བདེ་བར་གཤེགས་པའི་མཐོ་གང་སྟེ་མིའི་ཁྲུ་་ཕྱེད་དོ་གསར་པ་ལ་མ་བསླན་པར་ལོངས་སྤྱོད་པ་ན་དང་།
དྲུག་པ་ནི། རང་དབང་པའི་དངོས་པོ་བལ༵་ནག༵་ལ་སོགས་པའི་ཁུར་ཆེན་པོ་ནི༵་རྙེད༵་ནས༵་ཉི་མ་གཅིག་གི་ནང་དུ་ཆགས་སེམས་ཀྱིས་ཁྱེར་ན་དགེ་ཚུལ་སོགས་ཁྱེར་གྲོགས་ཡོད་ན་དང་པོ་ནས་བརྩམས་ཏེ་དང་། མེད་ན་ལམ༵་གྱི༵་དཔག༵་ཚ༵ད་གསུ༵མ་ཚུན་ཆད་དུ་གནང་བས། དེ་ཕན་ཆད་ནས་བརྩམས་ཏེ་རྒྱང་གྲགས་གཅིག་གི་མཐར༵་འདས་ཏེ་འགྲོ་བར་བྱེད༵་པ་ན་དང་།
བདུན་པ་ནི། ཉེ་མིན་དགེ༵་སློ༵ང་མ༵་ལ༵་དགེ་སློང་གིས་བལ༵་འཁྲུ༵་བ་དང་། རྨེལ༵་བ་དང་། འཚེད་དུ་བཅུག༵་པ་ལས་དེས་དེ་དང༵་དེ་བྱས་པ་ན་དང་།
བརྒྱད་པ་ནི། དགེ་སློང་གིས་གསེར༵་དངུལ༵་སོགས་རུང་བ་མ་ཡིན་པ་ལ་རུང་བ་མ་བྱས་པར་ཆུད་ཟ་བ་སོགས་ཀྱི་རྐྱེན་མེད་བཞིན་ཆགས་སེམས་ཀྱིས་རེག་གམ་རེག་ཏུ་བཅུག་ནས་ལེན༵་པ་ན་དང༵་སྟེ་རུང་བ་བྱ་ཚུལ་ནི་སྦྱིན་བདག་བདག་པོ་ཉིད་དུ་མོས་སུ་གཞུག་པ་དང་། ཞལ་ཏ་བྱེད་པ་བདག་པོ་ཉིད་དུ་ཁས་ལེན་དུ་གཞུག་པ་དང་བྱིན་གྱིས་བརླབས་པའོ། །
དགུ་པ་ནི། དགེ་སློང་གིས་ཉེ་མིན་ཁྱིམ་པར་ཁེ་སྤོགས་འདོད་ཀྱིས་རིན་པོ་ཆེ་སོགས་ཚོ༵ང་འབུ༵ན་མངོ༵ན་ཚ༵ན་ཅན༵་སྐྱེད་དུ་བཏང་ནས་དེ་ལས་སྐྱེད་གོས་ཁྲུ་གང་དུ་ལོངས་པ་ཡན་ཆད་ལག་ཏུ་ཐོབ་པ་ན་དང་།
བཅུ་པ་ནི། དགེ་སློང་གིས་ཁེ་སྤོགས་འདོད་པས་ཆེད༵་དུ༵་ཉེ་མིན་ཁྱིམ་པ་ལ་རིན་པོ་ཆེ་ལས་གཞན་པའི་དངོས་པོ་འབྲུ་དང་གོས་སོགས་མོད་ན་ཉོ་ཞིང་དཀོན་ན་ཚོ༵ང་བར་བྱེད༵་པས་སྐྱེད་ཐོབ་པ་ན་ལྟུང་བར་འགྱུར་རོ། །
བཅུ་ཚན་གསུམ་པ་ལ། དང་པོ་ནི། དགེ་སློང་རང་གི་ལྷུ༵ང་བཟེ༵ད་ཚད་ལྡན་བྱིན༵་གྱིས་མ༵་བརླ༵བས་པའམ་བརླབས་ཀྱང་ཤན་སྟོབས་ཀྱིས་ཞག༵་བཅུ༵་འད༵ས་པར་འཆ༵ང་ནས་བཅུ་གཅིག་པའི་སྐྱ་རེངས་ཤར་བ་ན་དང་སྟེ། འདིས་ཤན་རྡེག་ཚུལ་ནི་འདོན་པ་བརྗེ་བ་མ་གཏོགས་ཞག་བཅུ་པའི་གོས་ཤན་དང་འདྲའོ། །
གཉིས་པ་ནི། རྒྱུ་དབྱིབས་ཁ་དོག་གིས་རུང་ཞིང་མཐེ་བོའི་ལྟོ་གང་གི་ལྷག་མར་ཕུལ་དགུ་ཤོང་བ་ཡན་ཆད་ཕྱི་ལྷུང་བཟེད་སྤྱད་བཟོད་ཡོན་བཞིན་དུ་ཉེ་མིན་ཁྱིམ་པ་ལ་ལྷུ༵ང་བཟེ༵ད་གཞན་བསླངས་པས་ཐོབ་ན་ཟུ༵ང་དུ་འགྱུར་བས་དེ་འཆང༵་བ༵་སྟེ་ལག་ཏུ་ཐོབ་པ་ན་ལྟུང་བ་ཡིན་ཞིང་། འདི་ཡང་བྱིན་གྱིས་མ་བརླབས་པར་ཞག་བཅུ་འདས་ན་ལྟུང་བ་སྔ་མར་འགྱུར་རོ། །
གསུམ་པ་ནི། ཉེ་དུ་མ་ཡིན་པའི་ཐགས་མཁན་ལ་གླ༵་རྔན༵་མེ༵ད་པར༵་རང་ངམ་བསྐོས་པས་གོས་འཐ༵ག་ཏུ་འཇུ༵ག་སྟེ་ལག་ཏུ་ཐོབ་པ་ན་དང་།
བཞི་པ་ནི། ཉེ་མིན་ཁྱིམ་པས་རང་ལ་འབུལ་རྒྱུའི་གོས་འཐག་ཏུ་བཅུག་པ་ན་བདག་པོས་མ་གནང་བར་བསྔོས་ཚོད་ལས་ལྷག་པའི་ཐག༵ས་རྒྱ༵་བསྐྱེད༵་དུ་བཅུག་སྟེ་ཐོབ་པ་ན་དང་།
ལྔ་པ་ནི། རང་དང་ལྟ་མཚན་མཐུན་པའི་དགེ༵་སློང༵་གཞན་ལ་གོས༵་སམ་ལྷུང་བཟེད་སོགས་ཡོ་བྱད་སྔར་བྱིན༵་པ་སླར༵་འཕྲོག༵་སྟེ་དེ་ལས་བྲལ་བ་ན་དང་།
དྲུག་པ་ནི། དབྱར་གནས་པའི་དགེ་འདུན་ལ་ཕུལ་བའི་བརྟ༵ད་པ་ལས་བྱུང༵་བའི་གོ༵ས་སོ་སོར་སྦྱིན༵་པའི་དུས༵་བཤ༵ད་པ་དགག་དབྱེ་བྱས་པའི་ཕྱི་དེ་ཉིད་ལས༵་སྔ༵་བ༵ར་དབྱར་ནང་དུ་བདག༵་གིར༵་བྱས༵་པ་དང་། སོ་སོར་བགོས་པ་དང་། དགག་དབྱེའི་ཕྱི་དེ་ཉིན་དུ་མ་བསྒོས་པ་སྟེ། དེ་ལྟར་སྔ་ཕྱིས་ཀྱི་ལྟུང་བ་གསུམ་མོ། །གལ་ཏེ་ལུང་ལས། བརྟད་པ་ལས་བྱུང་བའི་གོས་ལྔ་པོ། ནད་པ་དང་ནད་པའི་ཕྱིར་དང་། འཆི་བ་དང་འཆི་བའི་ཕྱིར་དང་། འགྲོ་བར་ཆས་པ་ལ་སྦྱིན་པ། ཞེས་གསུངས་པ་ལྟར། རྐྱེན་ལྡན་དེ་དག་ལ་དབྱར་མཐའི་ཞག་བཅུའི་ནང་དུ་སོ་སོར་སྦྱིན་ན་ཉེས་པ་མེད་ཅིང་། ཡང་དབྱར་ནང་དུ་ཆོས་སྨྲ་བའི་རྙེད་པ་དང་། ནད་པའི་རིམ་གྲོ་ལ་སོགས་པའི་ཆེད་དུ་བྱིན་པའི་རྙེད་པ་ནི་འདིར་མི་གཏོགས་སོ། །
བདུན་པ་ནི། དགེ་སློང་དགོ༵ན་པར༵་གནས་པས་འཇིག༵ས་པ་དང་བཅ༵ས་ན་བྱིན་རླབས་ཅན་གྱི་ཆོས་གོ༵ས་གསུམ་དང་ཞག་དྲུག་ཚུན་ཆད་བྲལ་ཀྱང་ཉེས་པ་མེད་པར་གནང་ལ་འཇིགས་པ་དང་བྲལ༵་ནས་ཀྱང་ཞ༵ག་བདུ༵ན་འདས༵་ཏེ་སྐྱ་རེངས་ཤར་བ་དང་།
བརྒྱད་པ་ནི། དབྱར་གྱི་གོས་རས༵་ཆེ༵ན་དགེ་སློང་རང་ཉིད་དབྱར་སྔ་ཕྱི་གང་ཁས་ལེན་པ་དེས་ཟླ་བ་གཅིག་གི་སྔ་རོལ་དུ་བཙལ་ཞིང་རྙེད་ན་ཚོལ་སྔས་པའི་སྤང་བ་དང་། དགག༵་དབྱེ༵་ཟི༵ན་ནས་ཀྱང༵་ཟླ༵་བ་ཕྱེ༵ད་ལས་འད༵ས་པར་འཆང་ན་བཞག་འཕྱིས་ཀྱི་སྤང་བ་དང་།
དགུ་པ་ནི། ཁྱིམ་པས་དགེ༵་འདུ༵ན་ནམ་དགེ་སློང་གཞན་ལ་བསྔོས༵་པ༵འི་གོས་དང་ལྷུང་བཟེད་ལྟ་བུའི་རྙེད༵་པ༵་དགེ་སློང་རང་ཉིད་ལ་བསྒྱུར་ཏེ་བ༵དག་ཏུ༵་བཟུང༵་བ་ན་དང་།
བཅུ་པ་ནི། རླུང་གིས་ན༵་བ་ལ་ཕན་པའི་སྨན༵་བྱིན་རླབས་ཀྱི་རང་དུས་ཞག༵་བདུ༵ན་འད༵ས་ནས༵་གསོག༵་འཇོ༵ག་ཏུ་སོང་བ་བཅངས་པ་ལ་སྤང་བ་ཐ་མར་བཞག་གོ༵ །འདི་ནི་མཚོན་པ་ཙམ་སྟེ་སྨན་བཞི་གང་ཡིན་ཀྱང་བྱིན་ལེན་བྱས་པ་མ་ཞིག་པ་བྱིན་ལེན་གྱི་མཐའ་འདས་ནས་བཅངས་ན་སྤང་བར་འགྱུར་ཏེ། བྱིན་ལེན་གྱི་མཐའ་ནི་གུང་ཚིགས་ལས་འདས་པ་དང་། ཕྱི་དྲོ་དང་། འོད་དམར་གྱི་མཐའ་དང་། སྲོད་མཐའ་དང་། མཚན་མོའི་ཐུན་ཐ་མའི་མཐའོ། །དུས་རུང་ལ་བྱིན་རླབས་མ་བཤད་ཅིང་འཚོ་བཅངས་ཀྱི་སྨན་ཇི་སྲིད་འཚོའི་བར་བྱིན་གྱིས་བརླབས་པ་ནི་གསོག་འཇོག་ཏུ་མི་འགྱུར་ཡང་། ཐུན་ཚོད་དུ་རུང་བ་དང་། ཞག་བདུན་པའི་སྨན་དང་། འཚོ་བཅངས་ཀྱི་སྨན་ནད་སོས་ཀྱི་བར་དུ་སྟེ། དེ་གསུམ་་བྱིན་གྱིས་བརླབས་ན་རང་སྟོབས་སམ་ཤན་སྟོབས་ཀྱིས་རང་རང་གི་དུས་འདས་ནས་བཅངས་ན་སྤང་བར་འགྱུར་རོ། །དེ་ལ་སྨན་ཤན་ནི་རྡེག་བྱེད་བྱིན་གྱིས་བརླབས་པ་ཉིད་ཀྱིས་བརྡེག་བྱ་རང་རང་དང་དུས་མཉམ་པའམ་མི་མཉམ་ཕྱིས་རྙེད་པ་ལ་ཤན་འཇུག་པས་རྡེག་བྱེད་ཀྱི་རང་དུས་འདས་ནས་དང་། བརྡེག་བྱ་རང་དུས་མ་འདས་ཀྱང་སྔ་མའི་བྱིན་རླབས་ཀྱི་མཐའ་འདས་ན་རང་སྟོབས་སམ་ཤན་སྟོབས་གང་རུང་གིས་ལྟུང་བ་བསྐྱེད་དོ། །ལྟུང་བའི་ཤན་ནི་དེ་ལྟར་སྤང་ལྟུང་སུམ་ཅུ་ལས་གང་རུང་བྱུང་བ་ཕྱིར་བཅོས་མ་བྱས་ཀྱི་བར་གོས་སོགས་ཡོ་བྱད་གང་རྙེད་ཀྱང་ལྟུང་བ་སྔ་མ་དེ་ཕྱིར་བཅོས་བྱེད་པའི་ཚེ་དེའི་རྒྱུར་གྱུར་པའི་རྫས་དེ་ཉིད་དུ་མ་ཟད་ཡོ་བྱད་རྟིང་མ་རྣམས་་ཀྱང་སྔ་མའི་ཤན་གྱི་སྤང་དགོས་པ་ཡིན་ཏེ། ལྟུང་བ་དེ་ཡོད་ན་ཡོ་བྱད་ཙམ་བདག་གིར་བྱས་པ་ལ་སྤང་བ་ཉིད་དོ། །ཞེས་གསུངས་པའི་ཕྱིར་རོ། །སྤང་ལྟུང་དེ་དག་ཕྱིར་བཅོས་པའི་ཚེ་བྱིན་འཕྲོག་དང་ལྷུང་བཟེད་ལྷག་པོ་ཚོལ་བ་གཉིས་ཀྱི་རྫས་རྩ་བ་ནས་སྤང་དགོས་ཤིང་། གཞན་རྣམས་ཞག་གཅིག་གི་རིང་སྤང་བ་སྔོན་དུ་བཏང་བས་ཆོག་གོ །ལྟུང་བྱེད་ཀྱི་སྡེ་ཕྱི་མ་ནི། འདི་དག་སྤྱད་ན་ངན་སོང་དུ་ལྟུང༵་བར་བྱེ༵ད་ཅིང་བཤགས་པའི་ཚེ་ཡང་སྤང་བྲལ་སྔོན་དུ་བཏང་མི་དགོས་པས་འབ༵འ་ཞིག༵་པ། གྲངས་དགུ༵་བཅུ༵་ཐ༵མ་པ༵་ལས། དེ་བཤད་པ་ནི༵། རྩ་བའི་མདོར། ཤེས་བཞིན་དང་ནི་ས་བོན་དང་། །མ་བསྐོས་པ་དང་ཡང་ཡང་དང་། །ཆུ་དང་ཁྱིམ་དང་བསམ་བཞིན་དང་། །མགྲོན་མང་རྐུན་མ་ཆོས་སྟོན་ནོ། །ཞེས་པའི་སྡོམ་ལྟར་བཅུ་ཚན་དགུ་ལས། དང་པོ་ཤེས་བཞིན་གྱི་སྡེ་ཚན་ལས། དང་པོ་ནི། རྫུན་སྨྲའི་ཕམ་པ་དང་། གཞི་མེད་དང་བག་ཙམ་གྱི་ལྷག་མ་དང་། ཤེས་བཞིན་དུ་ཆོས་མིན་ཆོས་དང་། ཆོས་ཆོས་མ་ཡིན་པར་སྨྲ་བའི་སྦོམ་པོའི་རྫུན་དང་། ཡང་དག་དྲི་བའི་དུས་ལྟུང་བ་ཡོད་བཞིན་མི་སྨྲ་བ་ཉེས་བྱས་ཀྱི་རྫུན་ཏེ་བཞི་དང་། བཤེས་ངོར། འཕྱ་བ། ཟས་ཅུང་། སྐུར་འདེབས། ཉེར་འཇོག་ཁྱད་གསོད་དེ་ལྟུང་བྱེད་རང་གི་ནང་ཚན་གྱི་རྫུན་དྲུག་པོ་དེ་རྣམས་ལས་གཞན་པའི་ཤེས༵་བཞི༵ན་དུ་རྫུན༵་སྨྲས༵་པ་ཉན་པ་པོས་བརྡ་འཕྲོད་ཅིང་གོ་བ་ན་དང་།
གཉིས་པ་ནི། ཡུལ་དགེ༵་སློང༵་ལ་ཡུལ་དུས་དེ་སྐྱོན༵་དུ་གྲགས་པའི་ཚིག་ཕན་སེམས་མ་ཡིན་པར་བརྗོད༵་པ༵་ཕ་རོལ་པོས་གོ་བ་ན་དང་། གསུམ་པ་ནི། ཡུལ་དགེ་སློང་མཐུན་པ་དག་ཕྲ༵་མ༵འི་ཚིག་གིས༵་འབྱེད༵་པར་བྱེད་པ་གོ་བ་ན་ད༵ང་།
བཞི་པ་ནི། དགེ་སློང་གཉིས་རྩོད་པ་དགེ་འདུན་གྱིས་ཆོས་ཕྱོགས་སུ་ཞི་བར་བྱས་ཟིན་ཅིང་རང་དང་གོ་བྱ་ཞི་བྱེད་ཀྱི་ལས་དེ་བྱེད་པ་ལ་གཏོགས་པས་སྐྱོ༵་སྔོག༵ས་ཀྱིས་རྩོད་པ་སྔར་བཟླུམ༵ས་པ་དེ་ཉིད་ཀྱང༵་དབྱེ༵་འདོད་ཀྱི་བསམ་པས་བཤིག་པར་རྩོམ་པའི་ཚིག་སྨྲས་ཤིང་གོ་བ་ན་དང་།
ལྔ་པ་ནི། ཁྲིམས་གྲོགས་མེད་པར་ཡུལ་ཉན་འདོད་ཀྱི་བུད༵་མེད༵་ལ་དེས་མི་ཤེས་པའི་ཆོས༵་ཚིག་ལྔའམ་དྲུག་ལས་ལྷག་པར་སྟོན༵་པ་ན་དང་།
དྲུག་པ་ནི། རྒོད་བག་གི་བསམ་པས་བསྙེན༵་པར༵་མ༵་རྫོག༵ས་པ་དང༵་ལྷན༵་ཅིག༵་ཏུ་གདངས་སྣ་ཚོགས་ཀྱིས་ཆོས༵་འདོ༵ན་པར་བྱས་ན་དང་།
བདུན་པ་ནི། ཕམ་ལྷག་གང་རུང་བྱུང་བའི་དགེ་སློང་ལ་གླེང་བར་མ་བསྐོས་བཞིན་དུ་ཡུལ་དགེ་སློང་མིན་པ་བསླབ་བྱ་ལ་མི་མཁས་པའི་གན༵ས་ང༵ན་ལེ༵ན་གྱིས་ལྟུང༵་བ་དེ་བརྗོད༵་ཅིང་གོ་བ་ན་དང་།
བརྒྱད་པ་ནི། མི༵་ཆོ༵ས་བླ༵་མ༵འི་རྫུན་ཡོན་ཏན་ཐོབ་པའི་དགེ་སློང་གིས་ཡུལ་བསྙེན་པར་མ་རྫོགས་པ་ལ་དགོས་པ་ཁྱད་པར་ཅན་མེད་བཞིན་དུ་དེ་ཐོབ་བོ་ཞེས་བདེ༵ན་པར་སྨྲས༵་པ་ཡུལ་གྱིས་གོ་བ་ན་དང་།
དགུ་པ་ནི། དགེ་འདུན་གྱི་བྱ་བ་བྱས་པའི་དགེ་སློང་ལ་ཟས་ལས་གཞན་པའི་རུང་བ་ཚད་ལྡན་གྱི་ཡོ་བྱད་ཅུང་ཟད་བྱིན་པ་ལ་མི་བཟོད་པའི་དགེ་འདུན་གྱི་རྫས་གང་ཟག་ལ་བཤེ༵ས་ངོར༵་བྱས་ནས་བྱིན་ནོ་ཞེས་འཕྱས༵་པ་ཕ་རོལ་པོས་གོ་བ་ན་དང་།
བཅུ་པ་ནི། གསོ་སྦྱོང་གི་དུས་ལྟ་བུ་སོ་ཐར་གྱི་མདོ་འདོན་པའི་ཚེ་བསླབ༵་གཞི༵་ཕྲ་ཞིང་ཕྲ་བ་འདི་དག་འདོན་པས་ཅི་བྱ་ཞེས་ཁྱད༵་དུ་གསོ༵ད་པའི་ཚིག་སྨྲས་པ་གཞན་གྱིས་གོ་བ་ན་ལྟུང་བར་འགྱུར་བ་རྣམས་སོ། །
གཉིས་པ་ས་བོན་གྱི་སྡེ་ཚན་ལས། དང་པོ་ནི།
ནས་སོགས་ས་བོན་དང་མྱུ་གུ་སོགས་སྐྱེ་བ་གང་རུང་རང་གི་ཆོས་སུ་གྲུབ་ལ། མ་ཉམས་པ། རུང་བ་མ་བྱས་པ། རང་རྩྭས་བཅིངས་པ་སོགས་ཀྱི་རྐྱེན་དང་ལྡན་པ་མ་ཡིན་པར་ནས་རྔོ་བ་སོགས་ས༵་བོ༵ན་འཇོམས་པ་དང་། རྩྭ་ཤིང་སོགས་ཀྱི་སྐྱེ༵་བ༵་གཅོ༵ད་པར་བྱེད་དམ་བྱེད་དུ་འཇུག་ཀྱང་རུང་སྟེ། ཉམས་པའི་ཚེ་རྩྭ་དང་ནས་སོགས་རེ་རེའི་གྲངས་བཞིན་ལྟུང་བར་འགྱུར་ཞིང་། སྟར་ཀ་ལ་སོགས་པའི་འབྲས་བུ་སྨིན་པ་སྡོང་བུ་ལས་ཕྲལ་བར་བྱས་པ་སོགས་ཉེས་བྱས་་སོ། །རུང་བ་བྱ་ཚུལ་ནི་མེས་རེག་པ་དང་མཚོན་དང་སེན་མོ་དང་ནེ་ཙོ་སོགས་ཀྱིས་རྨ་བཏོད་པ་སོགས་དང་། དུས་རུང་མ་གཏོགས་པའི་སྨན་གཞན་གསུམ་ཕྱི་དྲོ་ལོངས་སྤྱོད་པའི་ཚེ་ཆུ་གྲང་མོ་གཏོར་བས་རུང་བར་བྱ་བ་རྣམས་སོ། །
གཉིས་པ་ནི། དགེ་འདུན་གྱི་ཞལ་ཏ་ཆོས་དང་མཐུན་པར་བྱས་སམ་བྱེད་བཞིན་པའི་དགེ་སློང་ལ་བད༵ག་གི༵་ངོ༵ར་འདིས་ངན་པ་སྟོབ་བོ་ཞེས་སོགས་དངོས་སམ། ཁ་ཅིག་འདི་ལྟར་བྱེད་དོ་ཞེས་ཟུར་གྱིས་འཕྱ༵ས་པ་གོ་བ་ན། དེ་ཉིད་ཀྱིས་དགེ་འདུན་གྱིས་གསོལ་བའི་ལས་ཀྱིས་ངན་པའི་གྲངས་སུ་བཅུག་པ་དེའི་ཚེ་ན་དང་།
གསུམ་པ་ནི། རང་ལ་ལྟུང་བ་བྱུང་བ་བསྒོ༵་བ༵་རྣར༵་གཟོན༵་པའི་སྒོ་ནས་ནི༵་དགེ་སློང་གཞན་གྱིས་ཕྱིར་བཅོས་སུ་གཞུག་པའི་ཕྱིར་ལྟུ༵ང་བ་བྱུང༵་བ་དེ་གླེང༵་བ་ལྟ་བུ་ཆོས་མཐུན་གྱི་བ སྒོ་བ་དང་དྲི་བ་དྲིས་པ་ལ༵་དེ་མ༵་ཐོ༵ས་པ་ལྟར་དེའི་ལ༵ན་མི་སྨྲ་བར་ལན་གཞན༵་ལོག་པར་འདེ༵བས་པའི་ཚིག་སྨྲས་པ་ཡུལ་གྱིས་གོ་བ་ན་སྔར་ངན་པའི་གྲངས་སུ་བཅུག་པ་དེའི་ཚེ་ན་དང་།
བཞི་པ་ནི། དགེ་འདུན་གྱི་ཁྲི༵་ད༵ང་ཁྲིའུ་སོགས་གནས་མལ་ལ་སྤྱད་ནས་རང་གིས་མ་བསྡུས་ཤིང་། གཞན་ལའང་མ་བཅོལ་བར་བླ་གབ་མེད་པར་བོར་བས་ཆུད་ཟོས་སམ་མ་ཟོས་ཀྱང་དེའི་ཉེ་འཁོར་ནས་འདོམ་ཞེ་དགུ་འདས་ཏེ་ཕྱིན་པ་ན་དང་།
ལྔ་པ་ནི། དགེ་འདུན་གྱིས་གཙུག་ལག་ཁང་སྲོག་ཆགས་སྐྱེ་བའི་ཉེས་དམིགས་ཡོད་པར་རྩྭ་ལ་སོགས་པའི་གདིང༵་བ༵་ལ་ལོངས་སྤྱད་ནས་རང་ངམ་བསྐོས་པས་མ༵་བསྡུས༵་པར་བཏིང༵་བཞིན་བོར་བས་ཆུད་ཟོས་སམ་མ་ཟོས་ཀྱང་ཉེ་འཁོར་ལས་འདས་ཏེ་སོ༵ང་བ་ན་དང༵་།
དྲུག་པ་ནི། གཙུག་ལག་ཁང་ནས་དགེ༵་སློ༵ང་གཞན་ཞེ་སྡང་གིས་སྐྲོ༵ད་དམ་སྐྲོད་དུ་བཅུག་པས་དེ་ཕྱི་རོལ་དུ་འཐོན་པ་ན༵་དང་།
བདུན་པ་ནི། གཙུག་ལག་ཁང་དུ་སྔར་ཞུགས་པའི་དགེ་སློང་གཞན་ལ་ཐོ༵་འཚ༵མས་པའི་བསམ་པས་ཕྱི༵ས་གནོ༵ན་བྱ༵ས་ཏེ་ལུས་ངག་༼གིས༽ཟིལ་གྱིས་གནོན་པ་ན་དང་།
བརྒྱད་པ་ནི། གཙུག་ལག་ཁང་གི་སྟེང་ཐོག་སྙི་བ་ལ་གནས་མ༵ལ་གྱི་ཁྲི༵་རྐང་རྣོན་པོས་བཙུགས་ཏེ་སྟེང་དུ་ལྕིད་ཕབ་ནས་འདུག་པས་བུག༵་པ་བྱུང༵་བ་ན་དང་།
དགུ་པ་ནི། སྲོ༵ག་ཆག༵ས་དང་ལྡ༵ན་པའི༵་ཆུ་དང་རྩྭ་ཤིང་སོགས་ལ་དེར་ཤེས་བཞིན་དུ་ཆུ༵་ནས་རྩྭ༵་སོགས་སྐམ་སར༵་འདེབས་པ་དང་། རྩྭ་སོགས་ཆུར་འདེ༵བས་པར་བྱེད་དམ་བྱེད་དུ་བཅུག་པས་སྲོག་ཆགས་ཇི་སྙེད་ཤི་བ་དེ་སྙེད་ཀྱི་དང་།
བཅུ་པ་ནི། གཞི་མི་བརྟན་པ་དང་ཆུ་ཁུང་མ་བཏོད་པ་སོགས་འཇིགས་རྐྱེན་ཡོད་སར་སྤྱོད་ལམ་བཞི་ཤོང་ཡན་ཆད་ཀྱི་གཙུག༵་ལ༵ག་ཁང་རང་ངམ་བསྐོར་པས་ཉིན་གཅིག་ལ་ཕ༵་གུའི༵་རིམ༵་པ་འཇིམ་པ་དང་བཅས་པ་གཉིས༵་སམ་གསུམ་ལས་ལྷག་པ་རྩི༵ག་པ་ཤེ༵ས་བཞི༵ན་དུ་བགྱི༵ས་ན་ལྟུང་བར་འགྱུར་བ་རྣམས་སོ༵། །
གསུམ་པ་མ་བསྐོས་པའི་སྡེ་ཚན་ལས། འདི༵་མ༵ན་ཞེས་པ་བཅུ་ཚན་འདི་དགེ༵་སློ༵ང་མ༵་ཉིད་ལ་བརྟེན་པར༵་ཤེས་པའི་ཆེད་དུ་སྟེ། དང་པོ་ནི་དགེ་སློང་མའི་སྟོན་པར་མ༵་བསྐོས༵་སམ་བསྐོས་ཀྱང་མཚན་ཉིད་དང་མི་ལྡན་པའི་དགེ་སློང་གིས་དགེ་སློང་མ་ལ་ཆོ༵ས་སྟོ༵ན་ཅིང་དེས་གོ་བ་ན་དང་།
གཉིས་པ་ནི། དགེ་སློང་མའི་སྟོན་པར་བསྐོས༵་ཀྱང༵་འཇིགས་པ་དང་བཅས་པའི་གནས་སུ་ཉི༵་མ་ནུབ༵་ནས་ཀྱང་ཆོས་བསྟན་པ་དེས་གོ་བ་ན་དང༵་།
གསུམ་པ་ནི། དགེ་སློང་མའི་སྟོན་པར་འོས་ཤིང་བསྐོས་པས་རྙེད་པའི་ཕྱིར་ཆོས་མི་སྟོན་ཀྱང་། ཕྲག་དོག་གིས་ཁ༵་ཟས༵་ཅུང་ཟད་ཙམ་གྱི་ཕྱི༵ར་ཆོས་སྟོན༵་ནོ་ཞེས་སྐུར་པ་བཏབ་པ་ཡུལ་གྱིས་གོ་བ་ན་དང་།
བཞི་པ་ནི། ཉེ་མིན་དགེ་སློང་མའི་གོས༵་བཙེམ༵ས་ཏེ་གྲུབ་པ་ན་དང་།
ལྔ་པ་ནི། ཉེ་མིན་དགེ་སློང་མ་ལ་བཤེས་ངོ་ཙམ་གྱི་ཕྱིར་རང་གི་ཆོ༵ས་གོས༵་རུང་བ་ཚད་ལྡན་སྦྱིན༵་པ་དེས་ལག་ཏུ་ཐོབ་པ་ན་དང་།
དྲུག་པ་ནི། ཉེ་མིན་དགེ་སློང་མ་དང་ལྷན་ཅིག་དོ༵ན་མཐུན༵་པས་མགྲོན་ཐབས་སུ་ལམ༵་དུ་འགྲོག༵ས་ཏེ་འགྲོ་ན་རྒྱང་གྲགས་རེ་རེ་འདས་པ་ལ་ལྟུང་བ་རེ་རེ་དང་ཕྱེད་ལ་ཉེས་བྱས་དང་།
བདུན་པ་ནི། སྔར་བཞིན་དགེ་སློང་མ་དང་ལྷན་ཅིག་གྲུར་ཞུགས་ནས་ཐད་ཀ་དེ༵་ཉིད་དུ་མིན་པར་རྒྱུན་ལས་ལྡོག་སྟེ་གྱེན༵་དང་། རྒྱུན་ཕྱོགས་སུ་མཐུ༵ར་དུ་འགྲོ༵་ན་སྔར་བཞིན་རྒྱང་གྲགས་རེ་རེ་འདས་པ་ན་དང་།
བརྒྱད་པ་ནི། ཉེ་དུ་མིན་པའི་བུད་མེད་དང་དབེ༵ན་པ༵་སྐྱབས་ཡོད་པར༵་ཁྲིམས་གྲོགས་མེད་པར་གནས་གཅི༵ག་ཏུ་འདོམ་གང་ཙམ་གྱིས་བར་ཆོད་ཀྱང་གཉིས་ཀ་ས་ལ་འདུག༵་པ༵་ན་དང༵་།
དགུ་པ་ནི། དབེན་པར་བུད་མེད་དམ་ཁྱད་པར་དགེ་སློང་མ་དང་། སྔར་བཞིན་ལས་གཉིས་ཀ་འགྲེང༵་བའི༵་སྤྱོད་ལམ་གྱིས་གནས་པ་ན་དང༵་།
བཅུ་པ་ནི། དགེ་སློང་གིས་དགེ་སློང་མ་ཉེ་དུ་མ་ཡིན་པ་ལ་སྦྱིན་བདག་ཁྱིམ་པ་ལ་རང་དང་མི་འབྲེལ་བའི་ཡོན་ཏན་བརྗོད་ཅིང་སྦྱོར༵་དུ་བཅུག༵་པའི་དུས་རུང་གི་ཟས༵་ཟ༵་བ་ན་ལྟུང་བར་འགྱུར་བ་རྣམ༵ས་ནི༵་སྤང༵་བར༵་བྱའོ༵། །
བཞི་པ་ཡང་ཡང་གི་སྡེ་ཚན་ལས། དང་པོ་ནི།
བསོད་སྙོམས་ལན་གཅིག་གིས་གསོ་མི་ནུས་པའི་ནད་ཀྱིས་བཏབ་པ་དང་། དགེ་འདུན་དང་། མཆོད་རྟེན་གྱི་ལས་དང་། མུ་གེའི་དུས་དང་། དཔག་ཚད་ཕྱེད་དུ་ཕྱིན་པ་མ་ཡིན་ཞིང་། སྲ་བརྐྱང་མ་བཏིང་བའི་དགེ་སློང་གིས་ཁྱིམ་པ་ཉེ་དུ་མ་ཡིན་པ་ལ་ཁྲུ་གང་ཡན་ཆད་ཀྱི་གོས་ཀྱི་རྙེད་པ་མེད་པའི་དུས་རུང་གི་ཟས་ཉི་མ་གཅིག་ལ་ཁྱིམ་གཞན་དུ་ཟོས་ཟིན་ཀྱང་ཁྱིམ་གཉིས་དང་གསུམ་ལ་སོགས་པ་ལས་བསླངས་ཏེ་ཡ༵ང་ཡ༵ང་ཁ་ཟས་ཟ༵་བ་ན་ད༵ང་།
གཉིས་པ་ནི། ཉེ་མིན་ཁྱིམ་པ་མུ༵་སྟེ༵གས་པ་འདུ༵ག་པ༵འི་ས༵ར་སྦྱིན་བདག་གིས་མ་བཏབ་པར་ཞ༵ག་གཅི༵ག་ལས་ལྷ༵ག་པར་བསྡ༵ད་དེ་ཉི་མ་གཉིས་པའི་ཟན་ཟ༵་བ་ན་ད༵ང་།
གསུམ་པ་ནི། ཉེ་མིན་ཁྱིམ་པས་ཅི་བདེར་སྟོབ་པ་མ་ཡིན་པར་དུས་རུང་གི་ཟས་ལྷུ༵ང་བཟེ༵ད་ཆེ་ཚད་གང་ངམ། འབྲིང་ཚད་དོ༵། །ཆུང་ཚད་གསུམ་སྟེ་བྲེ་ཕྱེད་དང་ལྔ་ལས་ལྷག་པ་བསླངས་ནས་གནས་གཞན་དུ་ཁྱེར་ཏེ་ཟ༵་བ་ན་ད༵ང་།
བཞི་པ་ནི། མུ་གེའི་དུས་དང་ནད་པ་མ་ཡིན་པས་དུས་རུང་གི་ཟས་ཟོ༵ས་ཏེ་བློས་བཅད་ཅིང་ངག་ཏུ་བརྗོད་ནས་དེའི་རྗེ༵ས་སུ་བཟ༵འ་བཅ༵འ་གང་རུང་ལྷག་པོ་མ་བྱས་པར་སྔར་གྱི་བཟའ་བཅའ་གང་རུང་ཟ༵་བ༵་ན་ད༵ང་། ལྷག་པོ་བྱ་ཚུལ་ནི་ཡུལ་དགེ་སློང་གནས་མ་བཏང་བའི་མདུན་དུ་ཙོག་པུས་སྤང་ཟས་བཟུང་ནས་གསོལ་བ་བཏབ་པས་ཡུལ་དེའི་བླངས་ཏེ་ཁམ་གཉིས་སམ་གསུམ་མམ་ཕུད་ཟ་ཞིང་གལ་ཏེ་ཟས་སྤངས་པ་ཡིན་ན་ཟ་མི་དགོས་ལ། གང་ལྟར་ཡང་དེའི་དེ་ལ་གཏད་པའོ། །འདིར་བྱིན་ལེན་བྱས་པའི་ཟས་ཟ་བའི་འཕྲོ་མ་རྫོགས་པར་ལངས་ནས་ཡང་ཟ་ན་བརྩམས་ལྡང་ངོ་། །
ལྔ་པ་ནི། ཡུལ་དགེ་སློང་གཞན་གྱིས་སྤ༵ང་བའི་ཟས༵་ལྷག་པོར་མ་བྱས་བཞིན་དུ་དེ་ལ་ངན་སེམས་ཀྱིས་ལྟུང༵་བ་འབྱུང༵་བའི་ཆེད༵་དུ༵་ལྷག་པོར་བྱས་སོ་ཞེས་རྫུ༵ན་གྱིས༵་སྟོབ༵་པའི་ཚིག་སྨྲས་པ་དེས་གོ་ནས་ཟོས་ན་སྟོབ་པ་པོ་ལ་དང་།
དྲུག་པ་ནི། ན་བ་སོགས་གན༵ང་བའི་དུས་མིན༵་པར་མཚམ༵ས་ན༵ང་དུ་བསམ་པ་མི་མཐུན་པས། དགེ་འདུན་སྤྱི་ལས་ལོགས༵་སུ༵་དགེ་སློང་གསུམ་ཡན་ཆད་ལྷན་ཅིག་ཏུ་འདུས༵་ནས༵་དུས་རུང་གི་ཟས་ཟ༵་བ་ན་དང་།
བདུན་པ་ནི། ན་བ་སོགས་ཀྱི་རྐྱེན་མེད་པར་དུས་རུང་གི་ཟས་ཟ་བའི་དུ༵ས་མིན༵་པ་རང་གང་དུ་གནས་པའི་རང་གླིང་གི་ཉི་མ་ཕྱེད༵་ཡོ༵ལ་ནས་སྐྱ་རེངས་དང་པོ་མ་ཤར་གྱི་བར་དུ་ཟས༵་མགུལ་དུ་ཇི་ཙམ་མིད་པ་དེ་སྙེད་ཀྱི་ད༵ང་། ནད་པས་ཀྱང་ཟ་བའི་ཚེ་དུས་དྲན་བྱ་དགོས་སོ། །
བརྒྱད་པ་ནི། ན་བ་སོགས་ཀྱི་རྐྱེན་དང་། མིད་པ་གཉིས་པ་སོགས་ལྟ་བུ་མ་ཡིན་པར་སྨན་བཞི་གང་རུང་བྱིན་ལེན་བྱས་པ་རང་དུས་ལས་འདས་པས་གསོག༵་འཇོ༵ག་ཏུ་སོང་ཞིང་མ་ཞིག་པ་ཟ༵་བ་ན་དང་། འདིར་གསོག་འཇོག་ཏུ་འཕྲོས་པ་བཞི་སྟེ་ཆུད་ཟ་བ་སོགས་ཀྱི་རྐྱེན་མེད་པར་ཟས་གང་ལ་བྱིན་ལེན་མ་བྱས་པའི་གོང་དུ་དགེ་སློང་རང་གིས་རེག་པ་དང་། དགེ་སློང་རང་དབང་བའི་མཚམས་དངོས་སམ་དེའི་ཉེ་འཁོར་གྱི་ནང་དུ་ཟས་རྗེན་པ་ཞིག་བཙོས་པ་དང་། མཚམས་ནང་དེར་དེ་འདྲའི་དངོས་པོས་ཞག་ལོན་པ་དང་། དེ་འདྲའི་དངོས་པོ་རྗེན་པར་མཚམས་ཀྱི་ཕྱི་ནང་གང་རུང་དུ་དགེ་སློང་གིས་བཙོས་པའོ། །དེ་བཞིན་དུ་ནད་ལ་ཕན་པའམ། མུ་གེའི་དུས་མིན་པར་ཟོས་ན་ཉེས་བྱས་སོ། །
དགུ་པ་ནི། བདག་ཉིད་ཟན་ཆད་པ་དང་ནད་པ་ལ་ཕན་པ་སོགས་ཀྱི་རྐྱེན་མེད་པར་བྱི༵ན་ལེ༵ན་མ༵་བྱ༵ས་པ་ལ་དེར་འདུ་ཤེས་པས་ཆུ་དང་སོ་ཤིང་མ་གཏོགས་སྨ༵ན་བཞི༵་གང་རུང་ཁམ་གཅིག་ཡན་ཆད་ཁར༵་མི༵ད་པ༵་ན་དང་། བྱིན་ལེན་ནི། ནོད་པ་པོའི་གློ་དང་རྒྱབ་མ་ཡིན་པ་དང་། མཚམས་གཞན་གྱིས་མ་ཆོད་པར་མདུན་དུ་སྟོབ་པ་པོས་ལག་གཉིས་བཀན་ཏེ་བསྟབ་ཅིང་ནོད་པ་པོས་ཀྱང་ལག་གཉིས་གན་རྐྱལ་དུ་བཀན་ནས་བླང་ངོ་། །དེ་ལྟར་བྱིན་ལེན་བྱས་པ་འཇིག་པའི་རྒྱུ་ནི། ལུང་རྣམ་འབྱེད་ལས། འཕྲོག་དང་འདྲིལ་དང་རེག་པ་དང་། །བསྔོས་དང་དགེ་སློང་མིན་གྱུར་དང་། །ངོ་བོ་འགྱུར་དང་སྐྱེ་བ་འགྱུར། །དོར་བ་ཡིས་ནི་བྱིན་ལེན་འཇིག །ཅེས་སོ། །
བཅུ་པ་ནི། ནད་པ་ལ་ཕན་པ་སོགས་ཀྱི་རྐྱེན་མེད་པར་འོ་མ་སོགས་ཡུལ་དུས་དེར་བསོ༵ད་པར༵་གྲགས་ཤིང་ཞིམ༵་པའི༵་ཟ༵ས་བཟང་པོ་ཉེ་མིན་ཁྱིམ་པས་ཅི་བདེར་མ་བསྟབས་ཀྱང་། ཆོག་མི་ཤེས་པས་སློ༵ང་སྟེ་ཟོས་ན་ལྟུང་བར་འགྱུར་བ་རྣམས་སོ། །
ལྔ་པ་ཆུ་དང་གི་སྡེ་ཚན་ལས། དང་པོ་ནི།
རང་དོན་དུ་སྲོག༵་ཆག༵ས་དང་བཅས༵་པའི་ཆུར༵་ལུས་དང་གོས་སོགས་འཁྲུད་པ་དང་འགོག་ཅིང་བསྒྱུར་བ་སོགས་བྱེད་པ་དང་། བཏུང་བ་སོགས་ལོངས་སྤྱོ༵ད་པ་དང་། སྲོག་ཆགས་ཡོད་པའི་རྩྭ་ཤིང་སོགས་མེར་འཇུག་པ་སོགས་བྱས་ཏེ་ལོངས་སྤྱོད་ན་སྲོག་ཆགས་སོགས་ཇི་སྙེད་ཤི་བ་དེ་སྙེད་ཀྱི་དང་། དེས་ན་མར་མེའི་འོད་ཁང་དང་། ཆུ་ཚགས་ཀྱི་དབྱེ་བ་དཔྱངས་ཚགས་དང་། བུམ་ཚགས་ལྕེའུ་ཅན་དང་། གྲུ་གསུམ་དང་། རིལ་བ་ཞབས་ཚགས་ཅན་དང་། གསལ་ཚགས་རྣམས་གང་རུང་བཅང་བར་བྱ་དགོས་སོ། །
གཉིས་པ་ནི། ཁྱིམ་པ་ཕོ་མོ་རང་ཁྱིམ་དུ་ཉལ༵་པོ༵་བྱེད༵་པ༵་ལ་ཞུགས་པའམ། དེར་ཕྱོགས་པ་ལ་དེ་དང་ཉེ་བའི༵་ཤུལ༵་དུ༵་སྟེ། ས་དེར་ཉལ༵་ལམ་འདུག་སྟེ་དེ་དག་གིས་དགེ་སློང་དེར་ཡོད་པ་ཚོར་བ་ན་དང་།
གསུམ་པ་ནི། དེར་དབེན༵་པའི༵་སྐྱབ༵ས་སུ༵་འགྲེང༵ས་ཏེ་གནས་པ་ཚོར་བ་ན་དང༵་།
བཞི་པ་ནི། མུ་སྟེགས་གཅེ༵ར་བུ༵་རྒྱུ༵་བ་ཕོ་མོ་གང་རུང་ལ་ནད་པ་དང་། ཉེ་དུ་དང་། དགེ་བ་ལ་སྦྱོར་བའི་དོན་མ་ཡིན་པར་རང་དང་དེ་གཉིས་ཀས་ཟར་རུང་བའི་དུས་རུང་གི་ཟས་རང་གི་ལག་ནས་བྱིན་ཅིང་དེས་ཐོབ་པ་ན་དང་།
ལྔ་པ་ནི། རྒྱལ་པོས་བོས་པ་སོགས་རྐྱེན་དགོས་མེད་པར་དགེ་སློང་རང་གི་གནས་ཀྱི་ཉེ་འཁོར་ལས་འདས་ཏེ་དམ༵ག་གི་དཔུང་ལ་ལྟ༵་བར་ཕྱིན་པས་མཐོང་བ་ན་དང་།
དྲུག་པ་ནི། རྐྱེན་དགོས་མེད་པར་དམ༵ག་གི་དཔུང་ཡོད་པའི་ས༵ར་ཞག༵་གཅིག་གམ་གཉིས༵་ལས་ལྷག༵་པར༵་བསྡད༵་པ་ན་དང་།
བདུན་པ་ནི། རྐྱེན་དགོས་ཀྱིས་དམག་ནང་དུ་སྡོད་དགོས་པའི་ཚེ་ཡང་རང་དགར་གོ་མཚོན་ལ་རེག་པ་དང་། དམ༵ག་དཔུ༵ང་གི༵་རུ༵་བཤམས་བཀོ༵ད་སོགས་བྱེད༵་པ་ན་ད༵ང་།
བརྒྱད་པ་ནི། ཁྲོས་པས་དགེ༵་སློ༵ང་གཞན་ལ་རྡེག༵་གམ་རྡེག་ཏུ་བཅུག་པས་ཕོག་པ་ན་རྡེག་ཐངས་དེ་སྙེད་ཀྱི་དང་།
དགུ་པ་ནི། ཁྲོས་པས་དགེ་སློང་གཞན་ལ་རྡེག༵་པར་བརྩ༵མ་པ་སྟེ་རྡེག་ཚུལ་བྱས་པ་དེས་གོ་བ་ན་དང་།
བཅུ་པ་ནི། མཐོལ་ཡུལ་མཚན་ཉིད་དང་ལྡན་པ་ཡོད་པའི་དབུས་སུ་དགེ་སློང་གཞན་ལ་གནས༵་ངན༵་ལེན༵་གྱི༵་ལྟུ༵ང་བ༵་ཕམ་ལྷག་གང་རུང་བྱུང་བ་ངོ་ཤེས་སམ་ཡིད་གཉིས་ཟ་བ་དགོས་པ་ཁྱད་པར་ཅན་མེད་བཞིན་འཆབ༵་སྟེ་མཚན་མཐའ་འདས་ན་ལྟུང་བར་འགྱུར་བ་རྣམས་སོ། །ཕམ་ལྷག་ལས་གཞན་པའི་ལྟུང་བ་འཆབ་ན་ཉེས་བྱས་སོ། །
དྲུག་པ་ཁྱིམ་དང་གི་སྡེ་ཚན་ལས། དང་པོ་ནི།
ཁྱིམ་པས་དགེ༵་སློང༵་གཞན་ལ་ཟས་འདྲེན་པ་ན་དགེ་སློང་དེ་ལ་ངན་སེམས་ཀྱིས་ཟས༵་སྦྱོར་བ་འགོག་པའི་ཚིག་སྨྲས་ནས་གཅོ༵ད་དུ་བཅུག་སྟེ་ཁྱིམ་པས་དོན་གོ་བ་ན་དང་།
གཉིས་པ་ནི། རྒོད་བག་གི་བསམ་པས་མེ༵་ལ༵་རེག་གམ་རེག༵་ཏུ༵་བཅུ༵ག་པ་ན་དང་། དེ་ཡང་ཆོས་ལྡན་གྱི་བྱ་བའི་ཆེད་དུ་དུས་དྲན་བྱས་ན་ལྟུང་བ་མེད་དོ། །
གསུམ་པ་ནི། དགེ༵་འདུ༵ན་གྱིས་དགེ་སློང་གི་ཆེད་དུ་ལས༵་བྱས་ཤིང་ཆགས་པ་ལ༵་འདུ༵ན་པ་ཕུ༵ལ་ནས་སླར་བདག་གི་འདུན་པ་ཕྱིར༵་བྱིན་ཅིག་ཅེས་ལྡོག༵་པའི་ཚིག་སྨྲས༵་ཏེ་དོན་གོ་བ་ན་དང་། ལས་མ་ཟིན་གོང་དུ་འདུན་པ་ཕྱིར་བསྒྱུར་ན་ལས་དེ་མི་ཆགས་པ་ཙམ་ལས་ལྟུང་བ་འདི་མ་ཡིན་ནོ། །
བཞི་པ་ནི། བསྙེ༵ན་པར་མ༵་རྫོག༵ས་པ་དང༵་ལྷན་ཅིག་གནས་གཅིག་ཏུ་རྐྱེན་དགོས་མེད་པར་ནུབ༵་གཉིས༵་ལས་ལྷག༵་པར༵་ཉལ༵་བས་ནུབ་གསུམ་འདས་ཏེ་བཞི་པའི་སྐྱ་རེངས་ཤར་བ་ན་དང་། དེ་ཡང་གནས་ཁང་གཅིག་ཡིན་ཀྱང་ཁྲུ་ཕྱེད་དང་དགུས་ཆོད་པ་ན་ལྟུང་བ་མེད་དོ། །
ལྔ་པ་ནི། ཆང་འཐུང་བ་དང་ཕྱི་དྲོ་ཟ་བ་སོགས་ལ་ཉེས་པ་མེད་དོ། །ཞེས་སྡིག༵་པ་ཅན་གྱི་ལྟ༵་བའི་ཆོས༵་ལུག༵ས་སྨྲ་བ་ཉིད་ཟློག་བྱེད་ལྔའི་མཐའ་ལ་མི༵་གཏོ༵ང་བ་ན་དང་།
དྲུག་པ་ནི། དགེ་འདུན་གྱིས་གནས་ནས་ཕྱུང་བའི་དགེ་སློང་དང་ལྷན་ཅིག་གཏམ་ཕེ༵བས་པར༵་སྨྲ༵་བ་སོགས་སྤྱོད་ལམ་མཐུན་པས་མཚན་མཐའི་སྐད་ཅིག་འདས་པ་ན་དང་།
བདུན་པ་ནི། དགེ༵་ཚུ༵ལ་སྡིག༵་ལྟ༵་མི༵་གཏོང༵་བ་དགེ་འདུན་གྱིས་བསྙིལ་བ་དང་ལྷན༵་ཅི༵ག་ཉལ༵་བ་སོགས་སྤྱོད་ལམ་མཐུན་པས་མཚན་མཐའ་འདས་པ་ན་དང་།
བརྒྱད་པ་ནི། ཆུ་ཚགས་མ་གཏོགས་རུ༵ང་བ༵འི་ཚོ༵ན་གསུམ་གྱིས་ཁ་བསྒྱུར་བ་མིན༵་པའི་ཁྲུ་གང་ཡན་ཆད་ཁ༵་དོ༵ག་དཀར་པོ་ཅ༵ན་གྱི་གོས༵་གཡོགས་མེད་པར་གྱོན༵་པ་ན་དང་། ནག་པོ་དང་ཁྲ་བོ་དང་ཚོན་ཆེན་བརྒྱད་ཀྱིས་བསྒྱུར་བ་གྱོན་ན་ཉེས་བྱས་སོ། །
དགུ་པ་ནི། ཆུད་འཛའ་བ་དང་། སྦྱིན་བདག་བསོད་ནམས་འདོད་པས་བསྟབས་པ་དང་། ཆོས་འཆད་པ་སོགས་དོན་ཁྱད་པར་ཅན་སྒྲུབ་པའི་སྐབས་མ་ཡིན་པར་རང་མི་དབང་བའི་ནོར་བུ་དང་མུ་ཏིག་སོགས་རིན༵་ཆེན༵་ནམ། དེའི་མིང་གིས་སྨོས་པ་མདའ་མདུང་སོགས་དམག༵་ཆས༵་དང་། རྔ་བོ་ཆེ་སོགས་རོ༵ལ་མོ༵འི་ཆས༵་ལ༵་རྒོད་བག་གི་བསམ་པས་རང་ངམ་བསྐོས་པས་རེ༵ག་པ་ན་དང་།
བཅུ་པ་ནི། ཚ༵་བའི་དུས༵་དབྱར་ཟླ་གསུམ་དང་ནད་ལ་ཕན་པ་སོགས་གནང་བའི་དུས་མ་ཡིན་པར་སྔར་ཁྲུས་བྱས་ནས་ཟླ་བ་ཕྱེད་མ་འདས་པའི་སྔ་རོལ་དུ་རང༵་དགར༵་ཁྲུ༵ས་བྱེ༵ད་ཅིང་ལུས་ཕྱེད་ཆུར་ནུབ་པ་ན་ལྟུང་བར་འགྱུར་བ་རྣམས་སོ། །
བདུན་པ་བསམ་བཞིན་གྱི་སྡེ་ཚན་ལས། དང་པོ་ནི།
གསོད་སེམས་ཀྱིས་དུ༵ད་འགྲོ༵འི་རིགས་སུ་གཏོགས་པ་གསོ༵ད་དམ་གསོད་དུ་བཅུག་ནས་ཇི་སྙེད་ཤི་བ་དེ་སྙེད་ཀྱི་དང་། 
གཉིས་པ་ནི། དགེ༵་སློ༵ང་བསྒྲུབས་ཟིན་པར་བྱས༵་པ་གཞན་ལ༵་ཡིད་མི་བདེ་བའི་ཕྱིར་ཁྱོད་ལ་སྡོམ་པ་མ་སྐྱེས་ཞེས་སམ་ཉམས་སོ་ཞེས་སོགས་འགྱོད༵་པ་སྐྱེ༵ད་པའི་ཚིག་སྨྲས་པ་དེས་གོ་བ་ན་དང་།
གསུམ་པ་ནི། དགེ་སློང་གཞན་གྱི་ལུས་སྐྱི་གཡའ་བར་བྱ་བའི་ཕྱིར་མཆན་ཁུང་སོགས་ལ་གག༵་ཚིལ༵་སྒོ༵ག་པ་ན་དང་།
བཞི་པ་ནི། ལུས་ཕྱེད་ནུབ་པའི་ཆུ༵ར་རྩེ༵་བའམ་རྩེར་བཅུག་པ་ན་དང་།
ལྔ་པ་ནི། ཁྲིམས་གྲོགས་མེད་པར་བུ༵ད་མེ༵ད་དང་ལྷན་ཅིག་གནས༵་གཅིག༵་ཏུ་གཉིས་ཀ་ཉལ༵་བའི༵་སྤྱོད་ལམ་གྱིས་མཚན་མཐའ་འདས་པ་ན་དང༵་།
དྲུག་པ་ནི། དགེ༵་སློ༵ང་གཞན་དང༵ངས་པར་བྱེ༵ད་འདོད་པས་ཡིད་དུ་མི་འོང་བའི་འཇིགས་པ་སྣ་ཚོགས་སྟོན་ནམ་སྟོན་དུ་བཅུག་པས་དེས་གོ་བ་ན་དང་།
བདུན་པ་ནི། དགེ་སློང་སོགས་རབ་བྱུང་སྡེ་ལྔ་གང་ཡང་རུང་བ་དེ༵་ཡི༵་ཆོས་གོས་དང་ལྷུང་བཟེད་སོགས་འཚོ་བའི་ཡོ༵་བྱ༵ད་གང་རུང་རྐུ་འདོད་དང་ཕན་སེམས་མིན་པར་སྦེད༵་དམ་སྦེད་དུ་བཅུག་ནས་སྦས་པ་ན་དང་།
བརྒྱད་པ་ནི། དགེ་སློང་གཞན་ལ་སྔར༵་རང་གི་གོས་བྱིན༵་པ་རྐུ་སེམས་དང་ཡིད་གཅུགས་མིན་པར་དེས་གནང་བའི་གདིང༵་མེད༵་བཞིན་སླ༵ར་བླ༵ངས་ནས་ཅི་དགར་ལོངས་སྤྱོད༵་པ༵་ན་དང༵་།
དགུ་པ་ནི། མཐོང་ཐོས་དོགས་གསུམ་གྱི་གཞི༵་མེ༵ད་པའི་དགེ་སློང་གཞན་ལ་ལྷག་མ་བཅུ་གསུམ་གང་རུང་གི་སྐུར༵་པ་བཏ༵བ་པ་དེས་གོ་བ་ན་དང་།
བཅུ་པ་ནི། ཉེ་མིན་བུ༵ད་མེ༵ད་དང་ལྷ༵ན་ཅིག༵་ཏུ༵་སྐྱེས༵་པའི༵་ཁྲིམས་གྲོགས་མེ༵ད་པར༵་ལམ༵་དུ་འགྲོ༵་ན་རྒྱང་གྲགས་རེ་ལ་ལྟུང་བ་རེ་དང་། དེའི་ཕྱེད་ལ་ཉེས་བྱས་སུ་འགྱུར་བ་རྣམས་སོ། །
བརྒྱད་པ་མགྲོན་མང་རྐུན་མ་ཞེས་པའི་སྡེ་ཚན་ལས། དང་པོ་ནི།
ཆོམ་པོ་དང་རྐུ༵ན་མ༵་དང་ཤོ་གམ་མ་བྱིན་པའི་ཚོང་པ་སོགས་དང་ལྷན་ཅིག་ལམ་དུ་འགྲོ་ནའང༵་སྔ་མ་དང་མཚུང༵ས་ཏེ་རྒྱང་གྲགས་རེ་རེ་ལ་དང་།
གཉིས་པ་ནི། བསྒྲུབ་བྱ་སྐྱེས་པ་མངལ་བཤོལ་བརྩིས་ཀྱང་ལོ་ཉི༵་ཤུ༵་མ༵་ལོ༵ན་པ༵་ལ༵་དེར་འདུ་ཤེས་སམ་ཐེ་ཚོམ་ཟ་བས་བསྙེན༵་རྫོ༵གས་ཕོ༵ག་ན་ལས་བརྗོད་པ་གསུམ་པའི་བྱ་བ་བརྗོད་པ་རྫོགས་ནས་བྱེད་པ་བརྗོད་པའི་འགོ་རྩོམ་པའི་ཚེ་མཁན་པོ་ལ་ལྟུང་བྱེད་དང་། སློབ་དཔོན་དང་དགེ་འདུན་ལ་ཉེས་བྱས་སུ་འགྱུར་བ་དང་།
གསུམ་པ་ནི། འཇིག་རྟེན་ལ་གྲགས་པའི་ས༵་སྲ་ཞིང་འཐས་པར་གནས་པ་སོར་བཞི་ཡན་ཆད་དགོས་པ་ཁྱད་པར་ཅན་མེད་པར་རྐོ༵འམ་རྐོར་བཅུག་པ་ན་དང་།
བཞི་པ་ནི། སྦྱིན་བདག་གིས་དུས་ཇི་ཙམ་མགྲོ༵ན་དུ་བོ༵ས་པ་ལས་ལྷག་པར་འདུག་པའམ་ཚིགས་བཞག་པ་མེད་ན་ཟླ༵་བ་བཞི༵་ལས་ལྷག༵་པར༵་བསྡད་དེ་ཟན་ཟོས༵་པ་ན་དང་།
ལྔ་པ་ནི། དགེ་སློང་གཞན་གྱིས་རང་ཉིད་བསླབ་པ་སློབ་པར་བསྐུལ་བ་ན་ཁྱོད་ཀྱིས་མི༵་ཤེ༵ས་པས་གཞན་ཤེས་པ་ལ་མ་དྲིས་ཀྱི་བར་དུ་མི་སློབ་བོ་ཞེས་པ་ལྟ་བུའི་ཁྱད་གསོད་ཀྱིས་སྤོང་བའི་ཚིག་བརྗོད༵་ཅིང་གོ་བ་ན་དང༵་།
དྲུག་པ་ནི། རང་དང་རྩོད་ཟླར་གྱུར་པའི་དགེ་སློང་གཞན་གཉིས་ཡན་ཆད་གྲོས་བྱེད་པ་ལ་འཐབ༵་མོ་དེ་ཞི་འདོད་མ་ཡིན་པར་དེ་སྦར་པ༵འི་ཆེད་དུ་ཉན༵་རྣ༵་བྱེ༵ད་པས་རང་གིས་དོན་གོ་བ་ན་དང་།
བདུན་པ་ནི། རང་ཁ་སྐོང་དུ་འོས་པས་གསོ་སྦྱོང་སོགས་ཆོས་ལྡན་གྱི་ལས་གྲལ་དུ་དང་པོར་འདུས་པས་གསོལ་བ་ཙམ་ཡང་མ་བྱས་པའི་གོང་དུ་དགེ་འདུན་མཐུན་པ་སྒྲུབ་བྱེད་ཀྱི་འདུན་པ་མ་ཕུལ་བའམ་ལྟག་འོག་གི་དགེ་སློང་ལ་ཉེས༵་པ་མེ༵ད་པར་མི༵་སྨྲ༵་བར་ཉེ་འཁོར་ལས་འདས་ཏེ་འགྲོ༵་བ་ན་དང༵་། གསོལ་བ་ཐོས་ནས་ཕྱིན་ན་ཉེས་བྱས་དང་རང་ཁ་སྐོང་དུ་མི་འོས་པ་སོགས་ལ་ལྟུང་བ་མེད་དོ། །
བརྒྱད་པ་ནི། སངས་རྒྱས་དངོས་སུ་བཞུགས་པ་དང་དགེ་སློང་གི་དགེ་འདུན་དང་། དགེ་འདུན་གྱི་ཐ་སྙད་པ་དགེ་བསྐོས་ཏེ་གསུམ་པོ་གང་ཡང་རུང་བས་ཆོས་ལྡན་གྱི་བཀའ་བསྒོ་བའི་དོན་ལ་ཤད་སྦྱངས་མེད་པར་མི༵་གུ༵ས་པས་དེ་ལས་ལྡོག་སྟེ་འགལ༵་བར་བྱས་པ་དང་།
དགུ་པ་ནི། ཕབ་བཏབ་པ་འབྲུའི་ཆང་དང་། རྒུན་ཆང་སོགས་བཙོས་པའི་དང་། ཐང་ཕྲོམ་སོགས་ཆང༵་གི་རིགས་མྱོས་འགྱུར་རྣམས་འཐུ༵ང་ངམ་ཟ་བར་འདོད་པས་མགུལ་དུ་ཇི་ཙམ་མིད་པ་ན་དང་། གལ་ཏེ་བསྐོལ་བས་ཆང་གི་རོ་ནུས་ཉམས་པར་བྱས་པ་དང་། ནད་པ་ལ་ཕན་པའི་ཕྱིར་ཁར་བསྲེལ་བ་ཙམ་དང་ལུས་ལ་སྐུད་པ་ཙམ་བྱས་ན་ཉེས་པ་མེད་དོ། །
བཅུ་པ་ནི། དུ༵ས་མི༵ན་པར་རང་གླིང་གི་ཉི་མ་ཕྱེད་ཡོལ་ནས་ཕྱི༵་དྲོ༵་ཕན་ཆད་སྐྱ་རེངས་མ་ཤར་གྱི་བར་དུ་རྐྱེན་དགོས་མེད་པར་དེར་འཁོད་ཀྱི་གྲོགས་ལ་མ་སྨྲས་པར་ཁྱིམ་པའི་གྲོང༵་དུ༵་རྒྱུ༵་བར་བྱེད་པས་རང་གི་སྒོ་གཏན་དང་ཉེ་འཁོར་ལས་འདས་པ་ན་ལྟུང་བར་འགྱུར་བ་རྣམས་སོ། །
དགུ་པ་ཆོས་སྟོན་གྱི་སྡེ་ཚན་ལས། དང་པོ་ནི།
དགེ་སློང་གི་སྔ་དྲོ་རང་ཚིག་གིས་དགེ་འདུན་པ་རྣམས་ཟས༵་དང་བཅས༵་པས་ཁྱིམ་པའི་གནས་སུ་སྤྱན་དྲངས་ནས་དུས་ལ་བྲིམ་ཞེས་མ་བསྒོས་པར་རང་ཉིད་ཁྱིམ་ནས་ཁྱིམ་དུ་རྒྱུ་ཞིང་དགེ་འདུན་གྱི་གདུགས་ཚོད་ལ་གནོད་པ་དང་། ཕྱི༵་དྲོ༵་ཁྱིམ་ནས་ཁྱིམ་དུ་རྒྱུ༵་བ་དང༵་བཅས་པས་ཁྱིམ༵་གསུ༵མ་བཞི་ཕན་ཆད་འད༵ས་ཏེ་དགེ་འདུན་གྱི་ཆོས་ཀྱི་ལོངས་སྤྱོད་ལ་གནོད་པ་ན་དང་།
གཉིས་པ་ནི། ཆོས་ལྡན་གྱི་དོན་དུ་བོས་པ་སོགས་དགོས་པ་ཁྱད་པར་ཅན་མེད་བཞིན་རྒྱ༵ལ་པོ༵་དང་བཙུ༵ན་མོར༵་རྩེ༵་བ༵འི་ཁ༵བ་ཏུ་སྟེ་བཙུན་མོ་དང་བཅས་པའི་ཕོ་བྲང་གི་ནང་དག་ཏུ༵་ཉི་མ་དམར་ཐག་ཆོད་ནས་སྐྱ་རེངས་ཐ་མ་མ་ཤར་གྱི་བར་འགྲོ་ན་གནས་དེའི་སྒོ་གཏན་ནམ་ཉེ་འཁོར་འདས་པར་སླེབས་པའམ་དེར་མ་ཟད་ཉིན་མོ་ཕྱིན་ནས་མཚན་ལ་དེར་ཉལ༵་བ་ན་དང་།
གསུམ་པ་ནི། སོ་ཐར་གྱི་མདོ་ལན་གཉིས་ཡན་ཆད་ཐོས་ཤིང་དེ་ལ་དོན་དེ་ཡོད་པ་སྔར་ནས་ཤེས་ཀྱང་ཤེས་རིན་མི་ཆོག་པར་སྟོན་པའི་ཕྱིར། གསོ་སྦྱོང་གི་དུས་སུ་སོར་མདོ༵་སོག༵ས་འདོ༵ན་པ་ལ༵་འདི་ལ་དོན་འདི་ཡོད་པར་ད༵་གདོ༵ད་ཤེས༵་སོ་ཞེས་ཟེ༵ར་ཞིང་འདུལ་བར་གཏོགས་པའི་བསླབ་པ་ཁྱད་གསོད་ཀྱི་ཚིག་སྨྲས་པ་ཕ་རོལ་པོས་གོ་བ་ན་ད༵ང་། མདོ་སྡེ་སོགས་ལ་ཉེས་བྱས་སོ། །
བཞི་པ་ནི། དཀོན་ཞིང་རི༵ན་ཆེ༵ན་པོ་ཅན་གྱི་བ་སོ་སོགས་ལ་ཁབ༵་རལ༵་བྱེད་དམ་བྱེད་དུ་བཅུག་སྟེ་ཟིན་པ་ན་དང་།
ལྔ་པ་ནི། དགེ་སློང་གིས་དགེ་འདུན་གྱི་ཁྲིའ༵མ་ཁྲིའུའི་རྐ༵ང་པ་བུ་གར་གཞུག་པ་མན་ཆད་ཁྲུ་གང་ཚད༵་ཡིན་པས་དེ་ལས་ལྷག༵་པ་བཟོའམ་བཟོར་བཅུག་སྟེ་བཟོས༵་ཟིན་པ་ན་དང་།
དྲུག་པ་ནི། དགེ་སློང་གིས་ངན༵་སེ༵མས་ཀྱི་ཤིང༵་བལ༵་དགེ་འདུན་གྱི་ཁྲི༵འམ་ཁྲིའུའི་སྟེང༵་དུ་བརྡལ༵་ཏེ༵་བསྒོས༵་ཤིང་གོས་པར་བྱས་ན་དང་། སྤྱིར་གདི༵ང་བ་སྲིད་དུ་ཁྲུ་གསུམ་དང་ཞེང་དུ་ཁྲུ་དོ་དང་སོར་དྲུག གཡན༵་དགབ་སྲིད་དུ་ཁྲུ་དྲུག་དང་ཞེང་དུ་ཁྲུ་གསུམ། རས༵་ཆེ༵ན་སྲིད་དུ་ཁྲུ་དགུ་དང་ཞེང་དུ་ཁྲུ་གསུམ་དང་སོར་བཅོ་བརྒྱད་ཚད་ཡིན་ལ། རང་རང་གི་འཇལ་བྱེད་ཀྱི་ཕྱེད་ཀྱིས་ལྷག་ན་ལྟུང་བ་བདུན་པ་དང་བརྒྱད་པ་དང་དགུ་པར་འགྱུར་ལ། འདི་དག་བཤགས་པའི་ཚེ་ཁབ་རལ་བཅག་ཅིང་ཤིང་བལ་བསྡུས་ལ། ཁྲི་རྐང་དང་གོས་ཚད་ལྷག་སོང་བ་རྣམས་བཅད་ནས་བཤགས་ཡུལ་གྱིས་བཅག་གམ་བསྡུས་སམ་བཅད་དམ་ཞེས་དྲིས་ནས་མ་བཤགས་ན་ཉེས་བྱས་སོ། །
བཅུ་པ་ནི། སྟོན་པའི་སྐུ་ལུས་ཀྱི་ཚད་ཙམ་མེད་པར་དེའི་ཆོས༵་གོས༵་ཀྱི་ཚད༵་དམ་དེ་ལས་ལྷག༵་པར་བྱེད་དམ་བྱེད་དུ་བཅུག་སྟེ་ཟིན་པ་ན་ལྟུང་བར་གྱུར་པ་དག་གོ༵ །དེ་ལ་སྟོན་པའི་ཆོས་གོས་ཀྱི་ཚད་ནི་སྲིད་དུ་སྟོན་པ་རང་གི་ཁྲུ་ལྔ་ཡིན་པས་མི་ཕལ་པའི་ཁྲུ་བཅོ་ལྔ་དང་། ཞེང་དུ་སྟོན་པའི་ཁྲུ་གསུམ་ལ་ཕལ་པའི་ཁྲུ་དགུ་ཡོད་དོ། །བཞི་པ་སོར་བཤགས་ཀྱི་སྡེ་ལ། སྨྲེ་ངག་གི་རྣམ་པས་སོ༵་སོ༵ར་བཤ༵གས་པར་བྱ༵་བ༵འི་སྡེ༵་ཞེས་བྱ་སྟེ། དེ་བཤད་པ་ནི༵། རབ་བྱུང་དང་ཁྱིམ་པའི་གཞི་ལས་གྱུར་པ་གཉིས་གཉིས་ཀྱི་བཞིར༵་འགྱུར་པ་ཡིན༵་ཏེ༵།
དེ་ལ་དང་པོ་ནི། ཉེ་མིན་དགེ༵་སློ༵ང་མས༵་རང་ཉིད་བཟའ་བའི་ཆེད་དུ་བསྒྲུབས་པའི་དུས་རུང་གི་ཟས་དགེ་སློང་གིས་དེ་ལས༵་གྲོང༵་ངམ་དེའི་ཉེ་འཁོར་རམ་ལམ་པོ་ཆེ་གང་རུང་དུ༵་ཟས༵་དེ་ཉིད་བསླང༵ས་ཏེ་ཟོ༵ས་པ་ན་དང་།
གཉིས་པ་ནི། སྦྱིན་བདག་གིས་མགྲོན་དུ་བོས་པའི་ཁྱིམ༵་དུ༵་དགེ༵་སློང༵་མ༵ས་བསྒོ་བཤམས་ཏེ་བསྒོས༵་ནས་གྲལ་རིམ་པར་བྲིམ་དུ་མི་འཇུག་པར་ངོས་མགྲོན་གྱིས་འདི་ལ་ཕུལ་ཅིག་ཅེས་ཟེར་ན་དགེ་སློང་གཅིག་གིས་མ༵་ཟློ༵ག་པར་དགེ་སློང་ཇི་སྙེད་པས་ཟོས༵་པ་དེ་ཐམས་ཅད་ལ་དང་།
གསུམ་པ་ནི། དགེ་འདུན་བློ་མཐུན་པས་གསོལ་བའི་ལས་ཀྱིས་ཁྱིམ་པ་ཅི་རིགས་ལས་དགག་བྱ་དང་དགོས་པའི་དབང་གིས་ཟས་མི་སློང་བའི་བསླབ༵་སྡོམ༵་སྦྱིན༵་པ་ན་ཁྲིམས་དེར་གཏོགས་པའི་དགེ་སློང་གིས་དེ་ལས༵་ལེན་རུ༵ང་བ་ལོ་མ་སོགས་མོད་པ་མིན༵་པའི་དུས་རུང་གི་ཟས་བསླང༵ས་ཏེ༵་ཟོ༵ས་པ་ན་དང་།
བཞི་པ་ནི། གྲོང་ལས་རྒྱང་གྲགས་དཔག་པའི་འཇིགས་བཅས་ཀྱི་གནས་སུ་བསྐོས་པའི་དགེ་སློང་གིས་དགེ་འདུན་དང་སྦྱིན་བདག་གི་གནོད་པ་སྲུང་བའི་བྱ་བ་འདིས་ཅི་བྱ་སྙམ་པས་ནག༵ས་མ༵་་ཉུལ༵་བ༵ར་དགོན༵་པར༵་ཁྱིམ་པ་ལས་དུས་རུང་ཟས་བསླ༵ངས་ཏེ་ཟོ༵ས་པ་ན་ལྟུང་བར་གྱུར་པ་བཞི༵འོ༵། །
ལྔ་པ་ཉེས་བྱས་ཀྱི་སྡེ་ཚན་ལ་ནི་ཉེས་པ་ཕྲ་མོའི་རང་བཞིན་ཡིན་པས་ཉེས༵་བྱ༵ས་ཞེས་བྱ་སྟེ། གྲངས་ནི་མདོའི་སྡོམ་གྱིས་བསྡུས་པ་བརྒྱ༵་དང༵་བཅུ༵་གཉིས༵་ཞེས༵་གྲག༵ས་པ༵་ལ་སྡེ་ཚན་དགུ་ལས། དང་པོ་ནི། གོས་བགོ་བའི་སྡེ་ནི།
ཤམ༵་ཐབ༵ས་ཡ་མཐའ་དང་མ་མཐའ་མཐོ་དམན་མི་མཉམ་པས་ཟླུ༵མ་པ་མི༵ན་པར་དང་། ཧ་ཅང་བརྩེ༵ངས་པས་པུས་མོར་མ་སླེབས་པ་དང་། ཧ་ཅང་འཇོ༵ལ་བས་ལོང་བུ་ལ་རེག་པ་དང་། གླ༵ང་པོའི་སྣ༵་དང་འདྲ༵་བར་མས་ཟུར་གྱི་གྲྭ་མདུན་དུ་འཕྱང་བ་དང་། སྐ་རགས་ཀྱི་གོང་ཏ་ལའི་ལོ་མ་ལྟར་ལྟེབ༵་པ་དང༵་། སྐ་རགས་ཀྱི་བར་ནས་འབྲུའི་ཕུར༵་མ༵་ལྟར་འབུར་བ་དང་། སྐ་རགས་ཀྱི་སྟེང་དུ་སྦྲུལ་གྱི་གདེ༵ངས་ཀ༵་ལྟ༵་བུ༵ར་འདུག་པ་རྣམས་ཏེ་བདུ༵ན་དང་། སྣམ་སྦྱར་དང་བླ་གོས་ཟླུམ༵་པོར་བགོ་བ་མི༵ན་པ་དང་། ཧ་ཅང་རི༵ང་བ་དང་། ཧ་ཅང་ཐུང༵་བ་མ་ཡིན་པ་སྟེ་སྟོད༵་ཀྱི་གྱོན་ལུགས་གསུམ༵་དང་བཅས་པའི་གོ༵ས་ཀྱི༵་བགོ་ཚུལ་ཉེས་པའི་ཆ་བཅུ༵་པོ་དེ་རྣམས་སྤངས་ཏེ་ལེགས་པར་བགོ་བ་ལ་བསླབ་པར་བྱའོ༵། །
གཉིས་པ་སྤྱོད་ཡུལ་དུ་འགྲོ་བའི་སྡེ་ནི།
དྲན་ཤེས་ཀྱིས་ལུས་ངག་མ༵་བསྡ༵མས་པར་དང་། བླ་གོས་དང་མཐང་གོས་མེད་པར་རམ་ལེགས་པར་བགོ༵་བ༵་མ་ཡིན་པ་དང་། ཅ༵་ཅོ༵འི་སྒྲ་དང་བཅས་པ་དང་། མིག༵་གཡས་གཡོན་དུ་གཡེང༵ས་པས་བལྟ་བར་དང༵་། མིག་གཉའ་ཤིང་གང་ལས་རིང༵་དུ་བལྟ༵་བར་དང་། མགོ༵་གོས་ཀྱིས་བསྟུམ༵ས་པར་དང་། ཤམ་ཐབས་སོགས་གོས༵་འདོམས་སྣང་བར་བརྫེ༵ས་ཏེ་དང་། བླ་གོས་ཕྲ༵ག་པའི་ཕྱོགས་གཉིས་ལ༵་གཟ༵ར་ནས་དང་། ལག༵་པ༵་གཉིས་མདུན་ནས་གཉ༵འ་གོ༵ང་དུ་བསྣོ༵ལ་ནས་དང༵་། རྒྱབ་ནས་ལྟག༵་པར༵་བསྣོལ༵་ནས་དང་། རང་དགར་མཆོ༵ང་ཞིང་དང་། ཧ་ཅང་གོམ་པ་ཆེ་བས་སྒྱིད་པ་བརྐྱ༵ང་བསྐུམ་བྱེད་ཅིང་དང་། རྟིང་པ་བཏེགས་ནས་རྐ༵ང་པའི༵་བྲ༵ང་གིས་དང༵་། རྟི༵ང་པ་བཙུ༵གས་ཏེ་ཙོག་པུས་འགྲོ༵་བ་དང་། ལག༵་པ༵་དཀུ༵ར་བརྟེ༵ན་ནས་གྲུ་བརྒྱངས་ཏེ་དང་། ལུ༵ས་དཀྱོགས་པོར་བསྒྱུར༵་ཞིང་དང་། ལག༵་པ༵་གཡུ༵ག་བཞིན་དང་། མགོ༵་གཅོག་ཅིང་བསྒྱུར༵་ནས་དང་། གཞན་དང་ཕྲག༵་པ༵་སྤྲད༵་དེ་དང༵་། གཞན་དང་ལག༵་པ་སྦྲེལ༵་ནས་འགྲོ་བ་རྣམ༵ས་མི༵་བྱེད༵་པར་ཞི་དུལ་གྱིས་ཁྱི༵མ་དུ་འགྲོ༵་བའི༵་སྤྱོ༵ད་ཡུ༵ལ་ཉི༵་ཤུ༵་པོ་རྣམས་ལ་བསླབ་པར་བྱའོ༵། །
གསུམ་པ་སྟན་ལ་འདུག་པའི་སྡེ་ནི།
ཁྱིམ་གཞན་དུ་སྟ༵ན་ལ༵་ཁྱིམ་བདག་གིས་མ༵་བསྒོ༵ས་པར་དང་། སྲོག་ཆགས་ཡོད་མེད་སོགས་མ༵་བརྟགས༵་པ་དང་། ལུས་ཀྱི་ལྕིད་ཕབ་ནས་འཕོ༵ངས་རྡེབ༵་ཀྱིས་དང༵་། རྐང༵་པ་བརྐྱང༵ས་ཏེ་བསྣོ༵ལ་ནས་དང༵་། བརླ༵་བསྣོལ༵་ནས་དང་། ལོང་བུའི་སྟེང་དུ་ལོང༵་བུ༵་བརྩེ༵གས་ནས་དང་། ཧོར་འདུག་གི་རྣམ་པས་ཁྲི༵་འོག༵་ཏུ་རྐང༵་པ་དགུ༵གས་ནས་དང་། རྐ༵ང་པ༵་ཕན་ཚུན་གདང༵ས་ཏེ༵་འདུ༵ག་པ་དང་། འདོ༵མས་མཐོ༵ང་བར་བྱས་ནས་འདུག་པ་རྣམས༵་སྤང༵ས་ཏེ་སྐྱིལ་ཀྲུང་སོགས་འདུ༵ག་ཚུལ༵་ལེགས་པར་འདུག་པ་དང་དགུ༵་པོ་ལ་བསླབ་པར་བྱ་བ་ཡིན༵་ནོ༵། །
བཞི་པ་ཟས་བླང་བའི་སྡེ་ནི།
གྲོང་དང་གཙུག་ལག་ཁང་སོགས་ཐམས་ཅད་དུ་འདུལ་བ་དང་མི་འགལ་བར་ཟས་ལེག༵ས་པར༵་མི༵་ལེ༵ན་པ་དང་། སྣོད་ཀྱི་མུ༵་དང་ཁ༵་ད་ཆད་དུ་ལེན་པ་དང་། འབྲས་ཆན་དང་ཚོད་མ་ལྟ་བུ་ཟན་དང་བྱ་ན་མཉ༵མ་པར༵་ལེ༵ན་པ་དང་། གྲལ་རིམ་ལྟར་མཐ༵ར་ཆག༵ས་སུ་མི༵་ལེན༵་པ་དང་། ལྷུང༵་བཟེད༵་ལ་ཡིད་གཏད་དེ་མི་ལེན་པར་ཟུར༵་མི༵ག་གིས་བལྟ༵་བ་དང་། ཟས་འདྲེན་པ་མ་སླེབས་པར་སྣོད་བཟེ༵ད་སྔ༵ས་པ་དང་། ལྷག་པོ་འདོད་པས་ཟས་སྔར༵་བྱུ༵ང་སྦས༵་ནས༵་ཡང་བཟེད༵་པ༵་དང༵་། སྣོ༵ད་གཞ༵ན་གྱི་སྟེང༵་དུ་བཟུང་ནས་བཟེ༵ད་པ་སྟེ། དེ་ལྟར་སྐྱོན་རྣམས་སྤ༵ང་བ༵ར་བྱས་ཏེ༵་ཟས༵་བླ༵ང་བ་ལ་བསླབ་པར་བྱ་བ་བརྒྱད༵་དོ། །
ལྔ་པ་ཟས་ཟ་བའི་སྡེ་ནི།
ཐམས་ཅད་དུ་འདུལ་བ་དང་འགལ༵་བས་ལེགས་པར་མི་ཟ༵་བ་དང་། ཟས་ཀྱི་ཁམ༵་ཧ་ཅང་ཆེ༵་བ་དང་། ཧ་ཅང་ཆུ༵ང་བ་དང༵་། རང་ངམ་འཇིག་རྟེན་དང་མཐུན་པའི་ཁམ་རན༵་པར༵་མི༵ན་པ་དང་། ཁམ་ཁ་སྒོར་མ་སླེབས་པར་ཁ༵་གད༵ངས་པ་དང་། ཟ༵་བཞི༵ན་དུ་གཏམ་སྨྲ༵་བ་དང༵་། ཟ་བའི་ཚེ་སྐྱུར་བ་ལ་ཙུག༵་ཙུག༵་དང༵་། མངར་བ་ལ་ཅག༵་ཅག༵་དང་། གྲང་བ་ལ་ཧུ༵་ཧུ༵་དང་། ཚ་བ་ལ་ཕུ༵་ཕུ༵འི་སྒྲ་དང་བཅས་པ་དང་། ལྕེ༵་ཕྱིར་ཕྱུང༵་ནས་ཟ༵་བ་དང་། སྲོག་ཆགས་ཡོད་མེད་བརྟགས་པ་མིན་པར་ཡོས་སོགས་འབྲུ༵་རེ་རེ་ནས༵་གུད༵་དུ་ཕྱེ༵་ནས་ཟ་བ་དང་། སྦྱིན་བདག་གིས་ཟས༵་ལ༵་ཁའོ་སྐྱུར་རོ་ཞེས་པ་ལ་སོགས་པའི་སྐྱོ༵ན་བརྗོད་ནས་འཕྱ༵་སྨོད་བྱས་པ་དང༵་། ཁམ༵་གཅིག༵་མཁུར༵་བ་གཡས་གཡོན་དུ་སྤོ༵་ཞིང་ཟ་བ་དང་། རྐ༵ན་ཏོག༵་ཅིང་ཟ་བ་དང་། དུད་འགྲོ་ལྟར་ཁམ༵་འཕྲོ༵་བཅད༵་དེ་ཟ་བ་དང་། ལག༵་པ༵་ཟས་ཆགས་པ་འད༵ག་པ་དང་། ལྷུང་བཟེད་དང་ཕོར་བུ་སོགས་ལ་ཟས་ཆགས་པ་ལྕེས་འདག་ཅིང་མཛུབ་མོ་དང་ཐུར་མ་སོགས་ཀྱིས་བྲད་ནས་འབྱོག༵་པ་དང་། ལ༵ག་པ་ལ་ཟས་ཆགས་པ་སྤྲུ༵ག་པ་དང་། ཟས་དང་བཅས་པའི་ལྷུང་བཟེད་སོགས་སྐྱོ༵མ་སྐྱོ༵མ་བྱེ༵ད་པ་དང་། ཟས་ལ་མཆོད༵་རྟེན༵་གྱི་གཟུགས་འདྲ༵་བར་བཅོས་ཏེ་གཞོལ་ཞིང་ཟ་བར་བྱེ༵ད་པ་སྟེ་ཉེར༵་གཅི༵ག་པོ་ཟས་ཟ༵་བའི་ཚེ༵་སྤ༵ང་ལ་ཚུལ་བཞིན་དུ་ཟ་བ་ལ་བསླབ་པར་བྱའོ། །
དྲུག་པ་ལྷུང་བཟེད་ལ་སྤྱོད་པའི་སྡེ་ནི།
གཞན་གྱི་ལྷུང༵་བཟེ༵ད་ལ༵་འཕྱ༵་བའི་ཕྱིར༵་མི་བལྟ༵་བ་དང་། ལག༵་པ༵་ནི༵་ཟས༵་ཀྱིས་འབ༵གས་པས་ཆུ༵་སྣོད༵་ལ་མི༵་རེ༵ག་པ་དང་། ཟས་དང་བཅས་པའི་འབགས་ཆུ༵་དྲུང་ན་གནས་པའི་དགེ་སློང་ལ་མི༵་གཏོར༵་བ་དང་། ཁྱིམ་བདག་ལ་མ༵་དྲིས༵་པར་ཟས་དང་འབ༵གས་པའི་ཆུ༵་དེའི་ཁྱིམ་དུ་མི་འབོ༵་བར་བྱེད་པ་དང༵་། ཟ༵ས་ལྷག༵་ལྷུང་བཟེད་དུ་བཞག༵་ནས་མི་འདོར་བ་དང་། ལྷུང་བཟེད་འོག་གཞི་མེད་པར་ས༵་རྗེན༵་དང་། གད༵་ཁ༵་དང་རི༵་དོ་ཆད་ཀྱི་གཡང་གཟར༵་པོ་དང་། བང༵་རི༵མ་གཞོལ་པོའི་དཀན་ཏེ་བཞིར༵་མི༵་བཞག༵་པ་དང་། དེ་བཞིན་དུ་ལྷུང་བཟེད་གད༵་ཁ་དང་། གཡང༵་ས་དང་། དཀན༵་གཟར༵་དུ༵་མི༵་འཁྲུ༵་བ་དང་། ལང༵ས་ཏེ་ལམ་གྱི་བཞི་མདོ་རྣམས་སུ་མི་བཀྲུ་བ་ད༵ང་། འབབ་ཆུ༵་དྲག༵་པོའི་རྒྱུན་ལས་ལྡོག་སྟེ་ལྷུང་བཟེད་ཀྱིས་ཆུ་མི༵་བཅུ༵་བ་སྟེ་བཅུ༵་བཞི༵་པོ་ལ་བསླབ་པར་བྱའོ༵། །
བདུན་པ་ཆོས༵་སྟོན༵་པའི་སྡེ༵་ཚན་ནི༵།
ཉན་པ་པོ་མི་ན་བཞིན་དུ་འདུག་པ་ལས་འཆད་པ་པོ་ལ༵ངས་ཏེ་ཆོས་མི་འཆད། དེ་བཞིན་དུ་ཉལ༵་མལ་དུ་འདུག་པ་དང་། སྟན་མཐོན་པོར་འདུག་པ་ལ་རང༵་དམའ༵་བར་འདུ༵ག་ནས་དང་། མདུན༵་ནས༵་འགྲོ༵་བ་ལ༵་ཕྱི༵་བཞིན་འོང་ནས་མི་བཤ༵ད་པ་དང་། ལམ༵་གྱི་དབུས་ནས་འགྲོ་བ་ལ་ལམ་པོ༵འི་འགྲ༵མ་ནས་འགྲོ་ཞིང་མི་འཆད་པ་དང་། མི་ན་བར་མགོ༵་གཡོག༵ས་པ་དང་། གོས་ཧ་ཅང་བརྫེས༵་པ་དང་། གོས་ཕྲག་པར་གཟར༵་བ་དང་། ལག༵་པ༵་གཉའ༵་གོང་དུ་བསྣོལ་བ་དང་། ལྟག༵་པར་བསྣོལ༵་བ་དང་། སྐྲ་སྤྱི་བོར་བསྡུས་ཏེ་དོ༵་ཀེ༵ར་བཅིང༵ས་པ་དང༵་། ཞྭ༵་གྱོན༵་པ་དང་། མགོ་ལ་ཅོ༵ད་པན༵་བཏགས༵་པ་དང་། མགོ་ལ་ཕྲེང༵་བ༵་བཅིངས་པ་དང༵་ནི༵། མགོ༵་ལ་ཐོད་ཀྱིས་དཀྲིས༵་པ་དང་། གླང༵་པོ་ཞོན་པ་དང་། རྟ༵་ཞོ༵ན་པ་དང་། ཁྱོགས༵་ཀྱིས་བཏེགས་པ་དང༵་། བཞོན་པ་གཞན་ཤིང་རྟ་སོགས་ལ་ཞོན༵་པ༵་དང་། མཆིལ༵་ལྷམ༵་གྱོན༵་པ༵་དང༵་། ལག་ན་འཁར༵་བ༵་ཐོགས་པ་དང་། གདུགས༵་ཐོགས་པ་དང་། མདུང་ལ་སོགས་པའི་མཚོན༵་ཆ་ཐོགས་པ་དང་། རལ༵་གྲི༵་ཐོགས་པ་དང་། དགྲ༵་ཆ༵་སྟེ་མད༵འ་གཞུ་ཐོགས་པ་དང་། གོ༵་ཆ༵་གྱོ༵ན་པ་རྣམས་ལ༵་མི༵་བཤ༵ད་པ་སྟེ་ཉེར༵་དྲུག༵་པོ་ལ་བསླབ་པར་བྱས་ཏེ་ཚུལ་བཞིན་དུ་བཤད་པ་དག་གོ༵ །དེ་ཡང་ཉན་པ་པོ་ན་བའི་རྐྱེན་དབང་དུ་གྱུར་པ་སོགས་ལ་ཉེས་པ་མེད་དོ། །
སྡེ་ཚན་བརྒྱད་པ་གཙང་སྦྲ་སྒྲུབ༵་པའི་ཚུལ༵་གསུམ༵་ནི༵།
མི་ན་བར་འགྲེངས༵་ཏེ༵་བཤང༵་གཅི༵་མི་འདོར༵་བ་དང་། གཞན་དུ་འདོར་ས་མ་རྙེད་པའི་རྐྱེན་མེད་པར་ཆུའི༵་ནང་དང༵་། རྩྭ༵་སྔོན་པོ་ཡོད་པའི་ཕྱོགས་ལ༵་བཤ༵ང་གཅི༵་དང་མཆིལ་སྣབ༵ས་སྐྱུགས་པ་སོགས་མི༵་འདོ༵ར་བ་ལ་བསླབ་པར་བྱའོ། །
དགུ་པ་ནི།
སྟག་ལ་སོགས་པའི་གནོད་པ་མེད་པར་ཤིང༵་ལ༵་མི༵་གང༵་ཙམ་ལས་མཐོ༵་བ༵ར་འཛེག༵་པར་མི་བྱ་བ་སྟེ་རྒྱུ༵་བའི་བསླབ་བྱ་གཅི༵ག་གོ༵ །གཉིས་པ་ཞར་བྱུང་ནི། དགེ༵་སློང༵་མ༵འི་བསླབ་བྱ་ལ༵་མི་ཚངས་པར་སྤྱོད་པ་སོགས་ཐུན་མོང་བ་བཞི་དང་། རེག་པ་ལུས་བཀན་འཆབ་དང་བཟློག་པའོ། །ཞེས་ཐུན་མིན་བཞི་སྟེ་ཕམ༵་པ་བརྒྱད༵་དང་། སྨྱན་བྱས་པ་གཞི་མེད་ནས་བཀའ་བློ་མི་བདེ་བའི་བར་ཐུན་མོང་བ་བདུན་དང་། ལྕི་ཡང་ལེན་པ་སོགས་ཐུན་མིན་བཅུ་གསུམ་སྟེ་ལྷག༵་མ་ཉི༵་ཤུ༵་དང་། འཆང་བྲལ་འཇོག་གསུམ་ཐུན་མོང་བ་བཅུ་དགུ་དང་། ལྷུང་བཟེད་ལྷག་པོ་ཞག་གཅིག་འདས་པར་འཆང་བ་སོགས་ཐུན་མིན་བཅུ་བཞི་སྟེ་སྤང༵་བའི་ལྟུང༵་བ་སོ༵་གསུམ༵་དང༵་ཤེས་བཞིན་རྫུན་སྨྲ་སོགས་ཐུན་མོང་བ་བདུན་ཅུ་རྩ་གཉིས་དང་། བསྙེན་པར་རྫོགས་ནས་ལོ་བཅུ་གཉིས་མ་ལོན་པར་གཞན་གྱི་མཁན་མོ་བྱེད་པ་སོགས་ཐུན་མིན་བརྒྱ་དང་བརྒྱད་དེ། ལྟུང༵་བྱེད༵་བརྒྱ༵་དང་བརྒྱ༵ད་ཅུ༵་དང་། བསླབ་པ་དྲལ་ཏེ་ཁྱིམ་དུ་འཇུག་པ་ཐུན་མོང་བ་གཅིག་དང་། འོ་ཞོ་མར་ཞུན་སློང་བ་སོགས་ཐུན་མིན་བཅུ་སྟེ་སོར༵་བཤག༵ས་བཅུ༵་གཅིག༵་པོ་དང་། མ་བསྒོས་པར་སྟན་ལ་འདུག་པ་དང་། རྩྭ་སྔོན་ཁྲོད་དུ་མི་གཙང་བ་འདོར་བ་མ་གཏོགས་པའི་ཐུན་མོང་བ་བརྒྱ་དང་བཅུ། ཤམ་ཐབས་རྐེད་པ་སྣང་བར་དཀྲི་བ་དང་། ཆགས་པས་ཁྱིམ་གཞན་དུ་འགྲོ་བ་སྟེ་ཐུན་མིན་གཉིས་དང་བཅས་ཉེས༵་བྱ༵ས་བརྒྱ༵་དང་བཅུ༵་གཉི༵ས་ཏེ། ཐམས་ཅད་བསྡོམས་པས་སུམ༵་བརྒྱ༵་དང་དྲུ༵ག་ཅུ༵་རྩ༵་བཞི༵་བསྲུང་བར་བྱ་བ་ཡིན་ནའང་། བོད་འདིར་དགེ་སློང་མའི་སྡོམ་རྒྱུན་མ་དར་བས་མདོ༵ར་བསྡུས་པ་དེ་ཙམ༵་མོ༵། །
གཉིས་པ་མཐུན་ཕྱོགས་སྒྲུབ༵་པའི༵་བསླབ༵་བྱ༵་ནི།
སྐྱོན་ཡོངས༵་སུ༵་སྦྱོང༵་བའི༵་ཚུལ༵་གྱིས་བསླབ་པ་གསུམ་གོང་ནས་གོང་དུ་འཕེལ་བའི་ཐབས་གཞི་བཅུ་བདུན་ཏེ། གཉེན་པོ་བསླབ་པ་གསོ༵་ཞིང་སྤང་བྱ་སྡིག་པ་སྦྱོང༵་བའི་གཞི་དང་། དགོས་ཆེད་རྣམ་པ་བཅུའི་ཕྱིར་དབྱ༵ར་སྔ་ཕྱི་གང་རུང་ལ་ཟླ་བ་གསུམ་དུ་གནས༵་པའི་དང་། དེའི་རིང་ལ་ལྟུང་བ་གླེང་བ་དང་རྫས་བགོ་བ་དག༵ག་པར་སྐབས་དབྱེ༵་བའི་དང་། ཁྱིམ་པ་དང་མུ་སྟེགས་ཅན་ལས་རྟགས་ཁྱད་པར་དུ་འགྱུར་ཞིང་དགེ་སྦྱོང་གི་དྲན་པ་གསོ་བ་དང་། ཚ་གྲང་གི་རེག་པ་སྐྱོབ་པའི་ཕྱིར་མཐའ་གཉིས་སུ་མ་ལྷུང་བའི་གོས་ཇི་ལྟར་སྒྲུབ་པའི་ཚུལ་སོགས་བསྟེན་པ་གོས༵་ཀྱི༵་གཞི༵་དང་། དེ་ཉིད་དམིགས་བསལ་དང་འབྲེལ་བ་ཀོ༵་ལྤགས༵་ཀྱི་གཞི་དང་། དགེ་འདུན་གྱི་གནས༵་མལ༵་ཇི་ལྟར་བྱ་བ་དང་། དེ་ལ་ལོངས་སྤྱོད་པའི་ཚུལ་སོགས་སྟོན་པའི་དང་། སོ་སོའི་ནད་ལ་ཕན་པའི་སྨ༵ན་བཞི་བསྟེན་ཚུལ་ཏེ། སོ༵གས་ཀྱི་སྒྲས་འདིར་བསྟན་པའི་ལྷག་མ་རྣམས་གཞུང་གཞན༵་དུ༵་ཤེས༵་པར་བྱ་ཞེས་པའོ། །འདིར་དེ་དག་གི་སྤྱི་དོན་ཅུང་ཟད་བཤད་ན། ལུང་ལས། རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་ལྤགས་གཞི། །སྨན་དང་གོས་དང་སྲ་བརྐྱང་དང་། །ཀོ་ཤམྦྷི་དང་ལས་ཀྱི་གཞི། །དམར་སེར་ཅན་དང་གང་ཟག་དང་། །སྤོ་དང་གསོ་སྦྱོང་བཞག་པ་དང་། །གནས་མལ་དང་ནི་རྩོད་པ་དང་། །དགེ་འདུན་དབྱེན་རྣམས་བསྡུས་པ་ཡིན། །ཞེས་པ་ལྟར་བཅུ་བདུན་ལས། དང་པོ་ནི། རབ་བྱུང་གི་བསླབ་པ་རྣམས་སྟོན་པ་ལ་རྟེན་གྱི་གང་ཟག་གཞི་གྲུབ་དགོས་པའི་ཕྱིར། ཐོབ་བྱེད་ཀྱི་གཞི་སྟེ་གཅིག་ཡིན་ལ་དེ་ནི་སྔར་བཤད་གྲུབ་པས་འདིར་མི་སྤྲོའོ། །དེ་ལྟར་ཐོབ་པའི་བསླབ་པ་སྲུང་བྱེད་ཀྱི་གཞི་ལ་བརྒྱད་དུ་ཡོད་པ་ལས། བསླབ་པ་ཡོངས་སྦྱོང་གི་གཞི་ནི་རྣམ་པ་གསུམ་སྟེ། དེ་ལས་དང་པོ་གསོ་སྦྱོང་ལ་སྔར་བསགས་ཀྱི་སྒྲིབ་པ་སྦྱོང་ཞིང་ལྷག་པ་སེམས་དང་ཤེས་རབ་དག་པར་བྱ་བའི་ཕྱིར་ཞི་གནས་ཀྱི་གསོ་སྦྱོང་སྟེ། དེ་ཡང་དང་པོ་འདོད་ཆགས་ཀྱི་གཉེན་པོ་མི་སྡུག་པ་སྒོམ་པ་ནི། མདོག་དབྱིབས་རེག་བྱ་བསྙེན་བཀུར་ལ། །ཆགས་པའི་གཉེན་པོ་འདུ་ཤེས་དགུ། །རིམ་བཞིན་རྣམ་པར་སྔོ་དམར་ཚིག །རྣམ་པར་གནག་ཟོས་འཐོར་བ་དང་། །འབུས་ཞིག་རུས་གོང་རྒྱུས་པས་འབྲེལ། །བེམ་པོའི་རང་བཞིན་གཡོ་བ་མེད། །ཅེས་པའི་སྡོམ་ལྟར་དང་། ཞེ་སྡང་གི་གཉེན་པོར་བྱམས་པ་བསྒོམ་པ་དང་། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་བསྒོམ་པ་དང་། རྣམ་རྟོག་གི་གཉེན་པོ། བགྲངས་དང་རྗེས་འགྲོ་འཇོག་པ་དང་། །རྟོག་པ་ཡོངས་སུ་བསྒྱུར་བ་དང་། །ཡང་དག་རྣམ་པ་དྲུག་ཏུ་འདོད། །ཅེས་པ་ལྟར་དབུགས་འབྱིན་འཇུག་དྲན་པའི་སྒོམ་ཚུལ་རྣམས་མདོ་ལས། དམིགས་པ་གཏད་ནས་སེམས་འཇོག་པར་བྱེད། དེའི་རྒྱུན་གཡེང་བར་མི་འགྱུར་བས་ཀུན་ཏུ་འཇོག་པར་བྱེད། རྣམ་པར་གཡེང་ན་སླར་ཡང་ངེས་པར་འཇོག་པར་བྱེད། ཡང་ཡང་སེམས་ནང་དུ་བསྡུ་བས་ཉེ་བར་འཇོག་པར་བྱེད། ཏིང་ངེ་འཛིན་ལ་སེམས་མི་དགའ་བ་དུལ་བར་བྱེད། ཉོན་མོངས་པ་དང་རྣམ་རྟོག་ཞི་བར་བྱེད། སྒྲིབ་པ་ལྔ་ཉེ་བར་ཞི་བར་བྱེད། འདུ་བྱེད་དང་བཅས་པས་རྒྱུད་གཅིག་ཏུ་བྱེད། འདུ་བྱེད་པ་མེད་པར་མཉམ་པར་འཇོག་པར་བྱེད། ཅེས་པ་ལྟར་སེམས་གནས་པའི་ཐབས་དགུས་འདོད་པའི་སེམས་རགས་པ་ཞི་བར་བྱས་ནས། བསམ་གཟུགས་བརྒྱད་ཀྱི་དངོས་གཞི་སྒྲུབ་པའི་ཞི་གནས་དང་། དྲན་པ་ཉེ་བར་བཞག་པ་སོགས་ཐར་པའི་ལམ་བྱང་ཕྱོགས་བསྒོམ་པ་རྣམས་སོ། །ཕྱིས་འབྱུང་གི་རྒྱུན་ཚེ་འདིའི་ཟག་པ་བསྡམས་ཤིང་ལྷག་པའི་ཚུལ་ཁྲིམས་དག་པར་བྱ་བའི་ཕྱིར་མཐུན་པའི་གསོ་སྦྱོང་སྟེ། དེ་ཉིད་ཇི་ལྟར་བྱ་བ་ནི། ལྟུང་བ་བཤགས་སྡོམ་བྱིན་རླབས་བྱ་བ་སོགས་ནས་བག་ཡོད་པར་གདམས་པ་དང་། མ་ལྷགས་པ་ཡོད་ན་འདུན་པ་བླངས་ནས་བརྗོད་པའི་བར་སྦྱོར་བའི་ཆོས་རྣམས་སྔོན་དུ་སོང་ནས། དགེ་འདུན་ཐུགས་བསྟུན་ཏེ་མདོ་འདོན་པ་དངོས་གཞི་སྟེ། དེ་ལ་དུས་ངེས་པ་ནི། ལོ་དྲི་ལས། རྒྱལ་དང་དབོ་དང་ས་ག་དང་། །ཆུ་སྟོད་ཁྲུམས་སྨད་སྨིན་དྲུག་བཅས། །འདི་རྣམས་ཀྱི་ནི་ནག་པོའི་ཕྱོགས། །ཟླ་ཕྱེད་གསོ་སྦྱོང་བཅུ་བཞི་པའོ། །ཞེས་པ་ལྟར་ལོ་གཅིག་གི་ནང་བཅུ་བཞི་པ་དྲུག་དང་། ཟླ་བ་དེ་རྣམས་ཀྱི་ཡར་ངོའི་དྲུག་དང་། ཟླ་བ་གཞན་དྲུག་པོའི་ཡར་ངོ་མར་ངོའི་དྲུག་དྲུག་སྟེ་བཅོ་བརྒྱད་ལ་གསོ་སྦྱོང་བཅོ་ལྔ་པ་བྱེད་པ་ནི་ཞག་མི་ཐུབ་པ་དོར་བའི་དབང་གིས་སོ། །མ་ངེས་པ་ནི་རབ་གནས་སོགས་བཀྲ་ཤིས་པའི་དུས་སུ་བྱ་བ་བཀྲ་ཤིས་པ་དང་། ནད་ཡམས་སོགས་གནོད་པ་བྱུང་ཟིན་བཟློག་པའམ། སླར་མི་འབྱུང་བའི་ཕྱིར་བྱེད་པ་གནོད་པ་ཟློག་པ་དང་། དགེ་འདུན་དབྱེ་བ་ཟླུམ་པའི་ཕྱིར་བྱ་བ་འཁོན་པ་བཟླུམ་པའི་གསོ་སྦྱོང་སྟེ་གསུམ་མོ། །དམིགས་བསལ་དགེ་སློང་གསུམ་མན་ཆད་ལས་མེད་ན་དུས་ཀྱི་བར་དུ་སྒུག་པའམ། གསོ་སྦྱོང་ཡོད་སར་འགྲོ་བའམ། ཡང་ན་གསོ་སྦྱོང་བྱིན་གྱིས་བརླབས་ཤིང་། རང་ཉིད་གཅིག་པུ་ལས་མེད་ན་སྔོན་གྱི་གསོ་སྦྱོང་ཚིགས་སུ་བཅད་པ་ཕྱེད་དང་བཞི་ཙམ་འདོན་པར་བྱའོ། །གཉིས་པ་དབྱར་གནས་ལ། འཕྱ་དང་སྲོག་ཆགས་གནོད་སྤོང་དང་། །ལུས་སྲོག་གནོད་སྤོང་རལ་འདི་དག་སོ་སོར་བགྲང་ན་བཅུར་འགྱུར་རོ་གྲུམ་བཅོས། །དོན་བྱ་ཉུང་དང་ཐོས་སོགས་འཕེལ། །དགག་དབྱེ་སྲ་བརྐྱང་འབྱུང་བའོ། །ཞེས་པ་ལྟར། ཕན་ཡོན་བརྒྱད་དང་ལྡན་པས་དེ་ཇི་ལྟར་བྱ་བ་ལ་གཉིས་ཏེ། ས་གའི་ལྷས། གྲོ་ཞུན་ཟླ་བའི་ཚེས་གཅིག་ནས། །སྔ་མའི་དབྱར་དེ་གཙོ་བོ་ཡིན། །དེ་ཉིད་ཁྲུམས་ཀྱི་ཟླ་བ་ཡི། །ཚེས་གཅིག་ནས་ནི་ཕྱི་མར་གྲགས། །ཞེས་པ་ལྟར་དབྱར་སྔ་ཕྱི་གང་ཡིན་ཡང་ཟླ་བ་ཕྱེད་ཙམ་གྱི་སྔ་རོལ་ནས་གཙུག་ལག་ཁང་རལ་གྲུམ་བཅོས་པ་དང་། བྱི་དོར་བྱ་བ་སོགས་རིང་སྦྱོར་དང་། སྔ་ཕྱི་གང་ཁས་ལེན་པའི་ཟླ་བ་དེའི་སྔ་མའི་ཟླ་བ་རྫོགས་པའི་ཉ་ལ་གསོ་སྦྱོང་བྱས་ཏེ་གནས་མལ་སྟོབ་པ་སོགས་ནས་ཁས་བླངས་པ་གོ་བར་བྱ་བའི་བར་རྣམས་ཉེ་སྦྱོར་ཏེ། དེ་ནས་དངོས་གཞི་མར་ངོའི་ཚེས་གཅིག་གི་སྔ་ཞོག་དགེ་སློང་གི་མདུན་དུ་སྔགས་ལན་གསུམ་བརྗོད་པས་ཁས་བླང་ངོ་། །དམིགས་བསལ་ཡུལ་མེད་ན་དམ་བཅས་པས་ཀྱང་ཆོག་གོ །དེ་ལྟར་དབྱར་གནས་པའི་ཚེ། དམ་ཚིག་སྲུང་བ་རྣམ་དྲུག་སྟེ། །དམ་བཅའ་གནས་སུ་འབྲེལ་བ་དང་། །འཁྲུག་ལོང་མི་བྱ་ཐོས་སོགས་བརྩོན། །རལ་གྲུམ་བཅོས་དང་ཡུན་རིང་གནས། །གསོ་སྦྱོང་སོགས་ཀྱི་ཡུན་དུ། འབྲལ་བ་སྤོང་སྟེ་འདི་ལ་གཉིས། །དགེ་འདུན་དང་བྱིན་རླབས། ཞེས་པའི་སྡོམ་ལྟར། ནང་ཁྲིམས་བཅས་པ་ལས་མི་འགལ་བར་བྱའོ། །
གསུམ་པ་དགག་དབྱེ་ལ། དུས་ངེས་པ་ནི་ཞག་བདུན་ལ་སོགས་པའི་སྔ་རོལ་ནས་སྤྱོད་ཡུལ་དུ་གོ་བར་བྱ་བ་སོགས་རིང་སྦྱོར་དང་། དབྱར་སྔ་མ་ཡིན་ན་དབྱུག་ཟླ་དང་། ཕྱི་མ་ཡིན་ན་སྨིན་དྲུག་ཟླ་བའི་ཚེས་བཅོ་ལྔའི་སྔ་དྲོ་དགེ་འདུན་རྣམས་འདུས་ནས། བཟོད་གསོལ་དང་རྒྱུན་ཆགས་གསུམ་པ་ནས་དགེ་ཚུལ་གྱི་བཤགས་པའི་བར་གསོ་སྦྱོང་ལྟར་བྱས་ལ། འདུ་བར་མ་ནུས་ཡོད་ན་འདུན་པ་དང་དགག་དབྱེ་བླངས་ནས་བརྗོད་པ་དང་། ལྟུང་མཐུན་བྱིན་རླབས་དང་། དགག་དབྱེ་ལ་ཐུགས་བསྟུན་པ་རྣམས་ཉེ་སྦྱོར་རོ། །དེ་ནས་དངོས་གཞི་རྩྭ་དུརྦྷ་བྲིམས་ཤིང་། དགག་དབྱེའི་སྔགས་ལན་གསུམ་བརྗོད་པ་དང་། རྫས་ཀྱི་དགག་དབྱེ་བྱའོ། །དེ་ལ་ཡུལ། དངོས་པོ། གནས། དུས། ཆོ་ག བྱེད་པ་པོ་སྟེ་དྲུག་གིས་དབྱེ་བའི་དམིགས་བསལ་རྣམས་ཀྱང་ཤེས་པར་བྱའོ། །དུས་མ་ཡིན་པ་ནི། ཟླ་བ་ཕྱེད་དང་གཉིས་འདས་པའི་ཉ་ཤི་གང་རུང་ལ་རྐྱེན་དབང་གིས་དགག་དབྱེ་བྱར་རུང་ཞིང་དམག་འཁྲུག་སོགས་བྱུང་ནས་དགེ་འདུན་ཐམས་ཅད་འགྱེས་དགོས་ན་ཚོགས་ཀྱི་དགག་དབྱེ་བྱ་བ་དང་། དགེ་སློང་གང་རུང་རྐྱེན་དབང་གིས་འགྲོ་དགོས་ནའང་འདི་བྱར་རུང་ངོ་། །བདེ་བར་གནས་པ་རྐྱེན་གྱི་གཞི་ལ་ལྔ་ཡོད་པ་ལས། དང་པོ། སྨན་གྱི་གཞི་སྟེ། དེ་ཡང་ལོག་འཚོ་དང་བྲལ་ཞིང་མཐའ་གཉིས་སྤང་བའི་སྒོ་ནས་བསྒྲུབས་པའི་སྨན་བཞི་ཡིན་ཞིང་། དེ་ལ་དུས་རུང་ནི་བཀྲེས་པའི་ནད་སེལ་བ་ལ་གཙོ་བོར་གནང་བའི་སྨན་དགེ་སློང་གིས་སྤྱིར་བཏང་ལ་ཕྱི་དྲོ་ལོངས་སྤྱོད་དུ་མི་རུང་བའི་བཟའ་བ་ལྔ་དང་བཅའ་བ་ལྔ་སྟེ། ས་གའི་ལྷས། འབྲས་བུ་སྣ་ཚོགས་བཙོས་པ་སྣ་ཚོགས་འབྲས་ཆན་ཆུ་དང་སྦྱར་བ་ཟན་དང་ལས་ཀྱི་ཤི་བ་དང་ཚོང་འདུས་གསུམ་བརྒྱུད་པ་ཤ །ཕྱེ་དང་སྣུམ་ནང་བཙོས་པ་ཁུར་བ་བཟའ་བ་ལྔ། །ཞེས་དང་། རྩ་བ་སྡོང་བུ་མེ་ཏོག་འབྲས། །ལོ་མ་ཡང་ནི་བཅའ་བ་ལྔ། །ཞེས་སོ། །
ཐུན་ཚོད་དུ་རུང་བ་ནི། སྐོམ་པའི་ནད་སེལ་བ་ལ་གཙོ་བོར་གནང་བའི་སྨན་བཅས་ལྡན་དགེ་སློང་གིས་ཐུན་ཚོད་ཀྱི་མཐའི་བར་བྱིན་གྱིས་བརླབས་ནས། ལོངས་སྤྱད་དུ་རུང་བ་བཏུང་བའི་རྒྱུ་བརྒྱད་ལྟ་བུ་སྟེ། སྨན་གྱི་གཞི་ལས། ཆུ་ཤིང་འབྲས་དང་ཀུ་ཤུ་གོ་ལ་དང་། །ཨ་ཤྭཏྠ་དང་ཨུ་དུམྦ་ར་དང་། །པ་རི་ཤ་ཀ་དང་ནི་རྒུན་འབྲུ་དང་། །བརྒྱད་པ་འབྲ་གོ་དག་ནི་ཡིན་པར་བཤད། །ཅེས་དང་། གཞན་ཡང་བཙོས་པའི་ཚྭ་རྒུན་ཆང་སོགས་ཀྱི་སིང་པོ། འབྲུའི་ཚྭ་ནས་ཆང་སོགས་ཀྱི་སིང་པོ། ཞོའི་ཁ་ཆུ། དར་བའི་དྭངས་མ། རྩབ་མོའམ་ཙང་ཤུར་འབྲས་བུ་སོགས་བཙོས་ནས་ཕབ་མ་བཏབ་པར་མནན་པ་གྲགས་པ་རྣམས་ཆུས་བཏབ་པ། ཚགས་ཀྱིས་བཙགས་པ་དང་། ཤིན་ཏུ་སླ་བ། བཞིན་སྣང་བ། འདམ་བུ་ཉག་མའི་མདོག་ལྟར་དྭངས་པ་སྟེ་མཚན་ཉིད་ལྔ་ལྡན་གྱི་བཏུང་བ། དེ་ཡང་སྨན་གཞན་གསུམ་སྦྱར་བའི་དབྱེ་བས་གསུམ་ཡོད་དོ། །
ཞག་བདུན་པ་ནི། རླུང་ནད་སེལ་བ་ལ་གཙོ་བོར་གནང་བའི་སྨན་དང་དགེ་སློང་གིས་ཞག་བདུན་པའི་མཐའི་བར་བྱིན་གྱིས་བརླབས་ནས་ལོངས་སྤྱད་དུ་རུང་བ་སྟེ། དེ་ཡང་། ཞུན་མར་འབྲུ་མར་སྦྲང་རྩི་བུ་རམ་དང་། །བུ་རམ་གྱི་ཁ་ཤུན་བསྡུས་པ་ཕྱེ་ཧྭགས་དེ་རྡོག་པོར་བྱས་པ་ལི་ཁར་ཞུན་མར་དང་ངོ་བོ་འདྲ་བའི་ལྷའི་བདུད་རྩི་འབྲུ་མར་དང་འདྲ་བའི་སེམས་ཅན་ལྔའི་ཞག །ཅེས་པའི་སྡོམ་གྱིས་བསྟན་པ་ལ་སོགས་པ་རྣམས་སོ། །འཚོ་བཅངས་ནི། འདུ་བའི་ནད་སེལ་བ་ལ་གཙོ་བོར་གནང་བའི་སྨན་དགེ་སློང་གིས་ཇི་སྲིད་འཚོའི་བར་བྱིན་གྱིས་བརླབས་ནས་ལོངས་སྤྱོད་དུ་རུང་བ་སྟེ། དེ་ཡང་། རྩ་བ་སྡོང་བུ་འདབ་མ་དང་། །མེ་ཏོག་འབྲས་བུའི་སྨན་ལ་སོགས། །ཞེས་པ་རྣམས་སོ། །ཞར་བྱུང་དེ་དག་བཞག་པའི་གནས་མཚམས་ནང་ཡིན་ཡང་རྗེན་བཙོས་དང་ཞག་ལོན་སོགས་རུང་བའི་ཁང་པ་བྱེད་པའི་ཚུལ་ལ། གསར་པ་བརྩིགས་པ་དང་། བྱས་ཟིན་པའི་རྙིང་པ་དང་། མཚམས་ནང་གཅིག་ཏུ་གཙུག་ལག་ཁང་དུ་མའི་རུང་ཁང་གཅིག་ཏུ་བྱས་པ་བ་ལང་གི་ལྷས་ལྟ་བུ་གསུམ་སྟེ། དེ་དག་གི་མཚན་ཉིད་དང་བྱིན་གྱིས་རླབས་ཚུལ་ནི། རང་བཞིན་ཉེ་འཁོར་རང་དབང་བ། །ཐུན་མོང་གཉིས་མིན་མ་འབྲེལ་དང་། །འཚེད་ལ་བླ་གབ་དང་བཅས་དྲུག །འདེགས་བསྡུ་ལས་ཕྲལ་བྱུང་བ་བཞི། །ཞེས་པའི་སྡོམ་ལྟར་རོ། །
གཉིས་པ་གོས་ཀྱི་གཞི་ནི། རྒྱུ་ལོག་འཚོ་མེད་ཅིང་འདུལ་བ་དང་མཐུན་པའི་སྒོ་ནས་སྒྲུབ་ཅིང་། སྤྱིར་བཏང་ལ་རུང་བའི་ཚོན་གསུམ་གྱིས་ཁ་དོག་བསྒྱུར་བའི་གོས་ཏེ། དེ་ལ་འཚོ་མཁོ་ལྷག་གསུམ་ལས། དང་པོ་ནི་དགེ་སློང་གི་ལུས་འཚོ་བའི་ཆེད་དུ་གནང་བའི་གོས་རུང་བ་ཚད་ལྡན་རེ་རེ་ངེས་པ་རང་མིང་གིས་བྱིན་གྱིས་རླབས་རུང་བ་སྟེ། དབྱེ་ན་སྣམ་སྦྱར། བླ་གོས། མཐང་གོས། ཤམ་ཐབས། དེའི་གཟན། རྔུལ་གཟན། དེའི་གཟན། གདོང་ཕྱིས། རྣག་གཟན། གཡན་དགབ། སྐྲ་བཟེད། གདིང་བ། རས་ཆེན་ཏེ་ཡོ་བྱད་བཅུ་གསུམ་མོ། །གནས་སྐབས་འབྲལ་སྤང་ཁེགས་པའི་སྔགས་རྟེན་ལ་ཆོས་གོས་གསུམ་གང་རུང་གི་རྒྱུ་དང་། ཁྱིམ་པའི་གོས་ལྟ་བུ་གང་རུང་ཁྲུ་གང་ཡན་ཆད་དོ། །
གཉིས་པ་མཁོ་བའི་ཡོ་བྱད་ཀྱི་གོས་ནི།
འཚོ་བའི་ཡོ་བྱད་གང་རུང་གི་དབྱིབས་སུ་མ་གྲུབ་པའི་གོས་ཁྲུ་གང་ཡན་ཆད་རང་གཞན་གཉིས་ཀའི་མིང་གིས་བྱིན་གྱིས་བརླབས་ནས་བཅང་རུང་བ་སྟེ། དར་གོས་སོགས་ནོར་གྱི་འདུ་ཤེས་དང་། ཞྭ་ལ་སོགས་པ་གོས་ཀྱི་འདུ་ཤེས་སྐྱེ་བ་གཉིས་སོ། །
གསུམ་པ་ལྷག་པོའི་གོས་ནི།
གཞན་མིང་ཉིད་ཀྱིས་བརླབས་པའམ་ཡིད་གཏད་དེ་བཅང་རུང་གི་གོས་འཚོ་བའི་དང་མཁོ་བའི་ཡོ་་་བྱད་ཀྱི་ལྷག་པོ་དག་གོ །དེ་རྣམས་ལ་ཞེན་ཆགས་སྤོང་བའི་སྒོ་ནས་ལུས་ལ་རྨ་དང་གོས་ལ་རྨ་དཀྲིས་ཀྱི་འདུ་ཤེས་སོགས་དགེ་བའི་བསམ་པས་ལོངས་སྤྱོད་ནས་བཅོས་སུ་མི་རུང་བའི་དུས་སྦྱིན་བདག་གི་བསོད་ནམས་སྤེལ་བ་སོགས་ཀྱི་ཆེད་དུ་མཆོད་རྟེན་སོགས་ཀྱི་སེར་ཁ་ལ་བསླན་པར་བྱའོ། །
གསུམ་པ་སྲ་བརྐྱང་གི་གཞི་ནི།
ཆོས་གོས་དྲས་དྲུབ་བྱེད་པའི་གཞི་སྤང་ལེབ་ལ་འདྲ་བ་རྒྱུ་མཚན་དུ་བྱས་ནས་བཏགས་པ་སྟེ་་་དབྱར་རྙེད་ཀྱི་རྒྱུ་ལས་བྱུང་བའི་ཆོས་གོས་སུམ་ཕྲུགས་ཡན་ཆད་ལ་དགེ་སློང་རྣམས་ཀྱི་ཆོས་གོས་ཀྱི་བྱིན་རླབས་ཕྱུང་ནས་ཐུགས་བསྟུན་པ་དང་། འདིང་བ་པོ་བསྐོ་བ་སོགས་སྦྱོར་བ་དང་། དབྱར་སྔ་མ་ཁས་བླངས་པའི་དགེ་སློང་རྣམས་ཀྱིས་གནས་དེར་སྨིན་ཟླའི་ཚེས་བཅུ་དྲུག་གི་ནངས་པར་ལྷན་ཅིག་ཏུ་འདུས་པ་ལ་བསྐོས་པས་སྔགས་ལན་གསུམ་བརྗོད་ནས་གོ་བར་བྱ་བ་དངོས་གཞི་དང་། དགེ་འདུན་གྱིས་ཡི་རང་བརྗོད་ནས་བསྐོས་པས་དམ་ཚིག་སྲུང་བ་རྗེས་སོ། །དེ་དབྱུང་བ་ལས་སྲ་བརྐྱང་དང་། བསྐོས་པས་མཚམས་གཞན་དུ་སྐྱ་རེངས་ཤར་བ་དང་། དེར་གཏོགས་ཀྱི་དགེ་འདུན་ཐམས་ཅད་མཚམས་ཁོངས་སུ་མི་གཏོགས་པར་ཆད་པ་སོགས་ནི་རང་འཇུག་བྲལ་ཡིན་ལ། དབོ་ཟླའི་ཉའམ་རྐྱེན་དབང་གིས་དེའི་སྔ་རོལ་དུ་དབྱུང་བ་ནི་བཅོས་མས་སོ། །
བཞི་པ་ཀོ་ལྤགས་ཀྱི་གཞི་ནི།
ཡུལ་དབུས་སུ་གནས་མལ་སྐྱོབ་པའི་ཕྱིར་ཀོ་ལྤགས་ཀྱི་ལྷམ་ཙམ་དང་གཙུག་ལག་ཁང་ལས་གཞན་པའི་ཁྱིམ་དུ་སྟན་གཞན་མེད་ན་ཀོ་ལྤགས་ལ་འདུག་པ་ཙམ་དང་། མཐའ་འཁོབ་ཏུ་གྲང་བ་སྐྱོབ་པའི་ཕྱིར་ལྷམ་དང་མལ་སྟན་གཉིས་ཀ་བསྟེན་པར་གནང་ཞིང་། ཤིན་ཏུ་གྲང་བ་ཆེ་སར་ཅི་དགར་བསྟེན་པ་བསླབ་བྱར་གསུངས་པ་རྣམས་སོ། །ལྔ་པ་གནས་མལ་གྱི་གཞི་ནི། མདོ་རྩར། གཙུག་ལག་ཁང་བྱའོ། །ངོས་གཅིག་གི་དབུས་སུ་དྲིའི་གཙང་ཁང་བྱ་བ་ཉིད་དོ། །དེའི་མདུན་དུ་སྒོ་ཁང་ངོ་། །གྲུ་བཞི་བཟང་བ་ཉིད་དོ། །ཞེས་པ་ལྟར་གཙུག་ལག་ཁང་བརྩིགས་ནས། སྒོར་གནོད་སྦྱིན་ལག་ན་རྡོ་རྗེ་དང་། འཁོར་བའི་འཁོར་ལོ་ཆ་ལྔ་པ་སོགས་བྲི་བར་བྱའོ། །དེར་ཕྱག་བྱ་བའི་ཚུལ་ནི་ཁྱིམ་པས་རབ་བྱུང་ཐམས་ཅད་དང་། རབ་བྱུང་རྣམས་ཀྱིས་བསླབ་ཐོབ་བཞིན་དང་། ཐམས་ཅད་ཀྱིས་སྟོན་པ་ལའོ། །གཙུག་ལག་ཁང་དང་དེར་ཡོད་པའི་གནས་མལ་སོགས་ཡོ་བྱད་ཐམས་ཅད་ལ་ལོངས་སྤྱོད་པའི་ཚུལ། ས་གའི་ལྷས། མི་སློབ་པ་ནི་བདག་པོར་སྤྱོད། །སློབ་པ་བྱིན་པ་སྤྱོད་པ་སྟེ། །བསམ་གཏན་ཀློག་དང་ལྡན་པ་ནི། །རྗེས་གནང་སྤྱོད་པའི་ཉེས་པ་མེད། །ལྷག་མ་ལེ་ལོས་བཅོམ་པ་ཡི། །བདག་ཉིད་རྣམས་ནི་བུ་ལོན་སྤྱོད། །ཁྲིམས་འཆལ་རྣམས་ལ་ནམ་དུ་ཡང་། །གཙུག་ལག་ཁང་སོགས་ཉེར་སྤྱོད་བཀག །ཅེས་པ་ལྟར་དང་། ཁྱད་པར་ཁྲིམས་འཆལ་ལ་བཀག་པའི་ཚུལ་ཡང་སྙིང་གི་ཐུར་མ་ལས། ཚུལ་ཁྲིམས་འཆལ་བས་ས་ནི་གོམ་པ་གང་། །ཟས་ནི་ཁམ་གཅིག་བཏུང་བ་ཆུ་ཕོར་གང་། །ཙམ་ཞིག་དགེ་འདུན་རྫས་ལ་ལོངས་སྤྱོད་ན། །ལོག་འཚོ་ཡིན་ཏེ་དམྱལ་བར་སྐྱེ་བར་གསུངས། །ཞེས་པ་ལ་སོགས་པའི་ཚུལ་ལ་སྤང་བླང་བྱེད་པའོ། །ཉམས་ན་ཕྱིར་བཅོས་པའི་གཞི་ལ། ལྟུང་བ་དང་རྩོད་པ་ཕྱིར་བཅོས་གཉིས་ཀྱི་ལྟུང་བ་ཕྱིར་བཅོས་ལ་བཞི་ཡོད་པ་ལས། དང་པོ་ནི། དམར་སེར་ཅན་གྱི་དགེ་སློང་མང་པོ་ལ་བཅས་པས་དེའི་གཞིར་གྲགས་ཏེ། འདི་ལ་གཉིས་ཏེ།
དང་པོ་མི་སྤྲོ་བ་འོག་ཏུ་གཞུག་ཅིང་བཤུངས་པའི་དོན་གྱིས་ནན་ཏུར་བྱེད་པའི་ཚུལ་ནི། འཐབ་ཀྲོལ་བྱེད་པ་ལ་ཁྱད་སྤྱོད་སྤང་བའི་ཆད་ལས་བཀལ་ཀྱང་མ་བཏང་ན་གནས་ནས་དབྱུང་ངོ་། །ཞེས་བསྡིགས་པ་དང་། ལྷག་ལྟུང་བྱུང་བ་ལ་སྤོ་བ་སོགས་བྱས་ཀྱང་ཡང་ཡང་བྱུང་ན་གཞན་ལ་གནས་ཆོས་ཤིག་ཅེས་གཉེན་པོ་ཆུང་བའི་སྒོ་ནས་དམད་པ་དང་། ཁྱིམ་སུན་འབྱིན་པ་གནས་དེ་ནས་མ་དད་པ་བཟློག་པའི་ཕྱིར་བསྐྲད་པ་དང་། ཁྱིམ་པ་ལ་བརྙས་ཐབས་བྱེད་པ་ལ་དགེ་འདུན་གྱི་མཛའ་གཅུགས་ཀྱིས་སྦྱངས་ནས་ཕྱིར་འགྱེད་པ་དང་། གནས་དབྱུང་དང་ལྔའོ། །གནས་དབྱུང་འདི་ལ་ལྟུང་བ་ཡོད་ཀྱང་མེད་དོ་ཞེས་སྨྲ་ན་མ་མཐོང་བ་དང་། ལྷག་མ་སོགས་ལྟུང་བ་བྱུང་བ་ཀུན་ལ་གྲགས་ཀྱང་ཕྱིར་མི་འཆོས་པ་དང་། ཆང་འཐུང་བ་ལ་ཉེས་པ་མེད་དོ་ཞེས་པ་སོགས་སྡིག་ལྟ་ཅན་དང་། འཐབ་ཀྲོལ་བྱེད་པ་ལ་འབད་པས་མ་ལོག་པ་དང་། འཕྲལ་ལུས་ངག་བཙུན་པ་ལྟར་བྱེད་ཀྱང་འཐབ་ཀྲོལ་གྱི་རྒྱུ་དམ་དུ་བཟུང་ནས་ཉེ་བར་སྒྲུབ་པ་དང་། དགེ་སློང་མ་དང་འཕྱར་གཡེང་དང་། རྩ་ཧྲལ་གྱིས་འདྲེས་ཤིང་གནས་པ་དང་། ཆོས་རྣམ་པར་གཏན་ལ་དབབ་པས་རྩོད་པ་ཞི་བའི་ཐབས་བྱས་ཀྱང་ཞི་བར་མ་གྱུར་པ་དང་བདུན་པོ་དེ་རྣམས་རེ་ཞིག་རང་བཞིན་དུ་གནས་པ་རྣམས་ཀྱིས་གནས་ནས་གཞན་དུ་དབྱུང་ལ། སླར་བཟོད་པར་གསོལ་ན་བཟོད་པ་དང་མཐུན་པའི་གསོ་སྦྱོང་བྱིན་པས་རང་བཞིན་དུ་གནས་པ་ཐོབ་བོ། །གཉིས་པ་སྤྲོ་བ་མཐོལ་བཤགས་ཀྱིས་ཕྱིར་བཅོས་ཚུལ་ནི་འོག་མ་གསུམ་གྱི་སྐབས་སུ་འཆད་འགྱུར་དང་དོན་གཅིག་གོ །གཉིས་པ་ནི། ལྷག་ལྟུང་དངོས་གཞི་དང་འཆབ་ཉེས་འདག་བྱེད་ཟླ་ཕྱེད་ལ་སོགས་པར་སྤོ་ཞིང་མགུ་བ་སྤྱོད་པ་སོགས་ནོད་དགོས་པས་སྤོ༵་བ་སྤྱོད༵་པ་ས༵་གཞ༵ན་ན༵་གནས༵་པའི༵་གཞི༵་ཞེས་གྲགས་ཏེ། དེ་ཡང་གང་ཟག་ཁྱད་པར་ཅན་མིན་པས་ལྷག་ལྟུང་ཅི་ཙམ་བཅབས་པའི་ཞག་གྲངས་དང་མཉམ་པར་སྤོ་བ་དང་། སྤོ་བ་བྱེད་བཞིན་པར་རིགས་འདྲའི་ལྷག་མ་གཉིས་པ་བྱུང་ན་གཞི་ནས་སྤོ་བ་དང་། གསུམ་པ་བྱུང་ན་གཞི་ནས་བསླང་སྟེ་སྤོ་བའོ། །བཞི་པ་བྱུང་ན་ནི་དམད་པ་ནན་ཏུར་བྱ་དགོས་སོ། །མགུ་བའི་ལྷག་ལྟུང་དངོས་གཞི་དག་ཆེད་དེ་དགེ་སློང་གིས་ཞག་དྲུག་དང་། དགེ་སློང་མས་ཟླ་ཕྱེད། ལྕི་ཆོས་ལས་འདས་པའི་ཕྱིར་བཅོས་ཀྱང་ཡིན་ལ། གང་ལྟར་ཡང་མགུ་བ་བྱིན་ནས་དགེ་འདུན་ལ་བསྙེན་བཀུར་ཞག་གྲངས་དེ་སྙེད་དུ་བྱའོ། །དེ་ལ་ཡང་གཞི་ནས་མགུ་བ་དང་གཞི་ནས་བསླངས་ཏེ་མགུ་བ་དང་། བཞི་པ་བྱུང་ན་ནན་ཏུར་བྱེད་པ་རྣམས་སྔར་དང་འདྲའོ། །དེ་དག་གི་ཀུན་སྤྱོད་ནི། བདག་གིར་བྱེད་དང་མཉམ་པོར་སྤྱོད། །བླ་མའི་གནས་དང་ཆད་པའི་ལས། །བརྟེན་པའི་ཁྱད་པར་ཉེས་རྣམས་སྤོང་། །རང་བཞིན་དུ་གནས་པ་རྣམས་དང་ལྷན་ཅིག་ཏུ་འདྲ་བ་མི་འགྲོ་བ། ནངས་པར་ཆོས་སྟོན་ལ་སོགས་དུས། །འདུ་བའི་དུས་དང་དགོང་ཀའི་དུས། །ཐམས་ཅད་དུས་སུ་ཇི་ལྟར་སྒྲུབ། །ཅེས་པའི་སྡོམ་ལྟར། ཁྱད་པར་གྱི་སྤྱོད་པ་ལྔ་སྤངས་ཤིང་དམན་པའི་སྦྱོར་བ་༼སྤྱོད་པ༽ལྔ་དང་དུ་བླང་ངོ་། །
དེ་ནས་དེ་དག་དབྱུང་བ་ནི། དགེ་སློང་ལ་ཉི་ཤུ་དང་། དགེ་སློང་མ་ལ་བཞི་བཅུའི་ཚོགས་ཀྱིས་བསྡིགས་པ་དང་གཟེངས་བསྟོད་པ་དང་བཅས་ནས་བཀུར་གནས་སུ་བྱེད་དོ། །གསུམ་པ་ནི། གང་ཟག་རེ་རེ་ལ་ལྟུང་བ་དང་། དེ་བཅས་པ་དང་མ་བཅས་པའི་བྱེ་བྲག་སྟོན་པ་དང་། ལྟུང་བ་ལས་ལྡང་བའི་དུས་དང་། ལྟུང་བ་རྣམས་ཀྱི་ཆོ་ག་མདོར་བསྡུས་པའི་སྒོ་ནས་སྟོན་པའི་ཕྱིར། གང༵་ཟག༵་དུས༵་དང༵་དུས་མ་ཡི༵ན་པ༵་བསྡུ༵་བ༵འི༵་གཞི༵་ཞེས་གྲགས་ཏེ། དེ་ལ་རང་རྒྱུད་འབྲེལ་བའི་ལྷག་ལྟུང་ངོ་ཤེས་སམ་ཡིད་གཉིས་ཟ་བ་མཐོལ་ཡུལ་ཡོད་བཞིན་མཚན་མཐའ་འདས་པར་བཅས་པ་དང་། ཉེས་པ་བྱས་སམ་མ་བྱས་དང་། བྱས་ཀྱང་ཅི་བྱས་དང་། བསམ་བཞིན་དུ་བྱས་མ་བྱས་སོགས་མི་ཤེས་པ་དང་། སྤོ་མགུ་སྤྱོད་འཕྲོ་ལ་ཁྱིམ་པ་ལ་སོགས་པར་བབས་ཏེ་དགེ་སློང་དུ་ཕྱིར་འོང་བ་ན་སྔར་གྱི་དེའི་འཕྲོ་སྤྱོད་པ་དང་། བཅས་པའི་དུས་དང་ལྟུང་བའི་ཚད་མ་ངེས་པ་དང་། གནས་པ་དང་གཞི་ནས་ཡོངས་སུ་གནས་པ་དང་། མགུ་བ་དང་གཞི་ནས་ཡོངས་སུ་མགུ་བ་དང་། དབྱུང་བ་སྟེ་ལས་ཀྱི་སྡེ་ཚན་ལྔ་དང་། དུས་དང་ལྟུང་བའི་ཚད་མ་ངེས་པ་ཉུང་བ་ཉིད་དུ་མི་འགྱུར་བ་དག་པའི་མཐའ་ཅན་ཟླ་བ་བཞི་ལ་སོགས་པར་མང་པོ་གང་བཅོས་པ་དྲུག་པོ་རྣམས་སོ། །བཞི་པ་ནི་ཉེས་པ་དུ་མ་ལ་བརྟེན་ནས་གདམ༵ས་ངག༵་དང་། གསོ༵་དག༵ག་བཞ༵ག་དགོས་པ༵འི་ཕྱིར་དེར་གྲགས་ཏེ་གཞི་བཅས་ཆོས་དང་གཞི་མེད་ཆོས་མ་ཡིན་པ་དེ་གང་ལས་འབྱུང་བའི་དགེ་འདུན་ནོ། །གཉིས་པ་རྩོད་པ་ཕྱིར་བཅོས་པའི་ཚུལ་ནི་གསུམ་དུ་ཡོད་པ་ལས། དང་པོ་ནི། དགེ་འདུན་གྱི་རྩོད་པ་ཕལ་ཆེར་ཆོས་ཕྱོགས་སུ་ཞི་བར་བྱེད་པས་རྩོད་པའི་གཞི་ཞེས་གྲགས་ཏེ། དེ་ལ་འདུས་བྱས་རྟག་མི་རྟག་ལ་སོགས་པ་རྩོད་པ་འགྱེད་ཕྱིར་དང་། གདམས་ངག་གསོ་དགག་བཞག་པ་ལ་འཇོག་པ་པོ་དང་། གཞག་བྱ་རྩོད་པ་ལྟ་བུ་མི་གདམས་ཕྱིར་དང་། ལྟུང་བ་གླེང་བ་ན་ཁས་མི་ལེན་པ་གླེང་བྱ་གླེང་བྱེད་རྩོད་པ་ལྟ་བུ་ལྟུང་ཕྱིར་དང་། རྩོད་པ་དེ་གསུམ་གྱི་དབང་གིས་གསོ་སྦྱོང་སོགས་ཀྱི་ལས་ལ་མཐུན་པ་མི་སྦྱིན་པས་རྩོད་པར་གྱུར་པ་བྱ་ཕྱིར་ཏེ་བཞི་པོ་ནི་ཞི་བྱ་ཡིན་ལ། དེ་དག་ཞི་བྱེད་ནི་ཤི་བའམ་བབས་པའམ་ཤེས་རབ་དང་སྙིང་རྗེ་ཁྱད་པར་ཅན་རྒྱུད་ལ་སྐྱེས་པ་སོགས་ནི་རང་གི་ངང་གིས་ཞི་བར་འགྱུར་ལ། དེ་ལས་གཞན་ཞི་བར་བྱེད་པའི་ཚུལ་ནི་བདུན་ཏེ། མངོན་སུམ་དྲན་པ་མ་སྨྱོས་དང་། །དེ་བཞིན་གང་མང་ངོ་བོ་ཉིད། །རྩྭ་རྣམས་བཀྲམ་པ་ལྟ་བུ་དང་། །ཁས་བླངས་པར་ནི་བྱ་བའོ། །ཞེས་སོ། །མངོན་སུམ་ལའང་བརྒྱད་དེ། རྒོལ་དང་གཟུ་དང་དགེ་འདུན་བཞི་པོ་དང་། །གསལ་བ་རང་སྡེའི་དགེ་འདུན་ལས་གཞན་དང་ནི་གསལ་བའི་དེ་ལས་གཞན་གསལ་བ་དང་། །དགེ་འདུན་ཕྱོགས་གཞན་གྱིས་གཞན་དང་སྡེ་སྣོད་འཛིན་པ་དང་། །གནས་བརྟན་མཐུ་དང་ལྡན་པས་མངོན་སུམ་མོ། །ཞེས་པ་ལྟར་སྔ་མ་སྔ་མས་མ་ཞི་ན་ཕྱི་མ་ཕྱི་མས་ཞི་བར་བྱེད་དོ། །དེ་ཡང་འགྱེད་ཕྱིར་ལ་མངོན་སུམ་བརྒྱད་དང་། དགེ་འདུན་གྱི་ཚུལ་ཤིང་བྲིམས་ཏེ་གང་མང་ཕྱོགས་ལ་དག་པ་བྱིན་ནས་ཞི་བ་སྟེ་གཉིས་པོ་འཇུག མི་གདམས་ཕྱིར་ལ་ལྟུང་བ་གླེང་རྒྱུ་ཡོད་ན་མངོན་སུམ་དང་། མེད་པ་གཞི་མེད་གཞི་གཞན། ཕྱིར་བཅོས་ཟིན་གསུམ་པོ་ཡང་དེ་དང་དེ་དྲན་པར་བྱ་བའི་སྒོ་ནས་ཞི་བར་བྱེད་པ་དང་། སྨྱོན་པས་བྱས་པ་གླེང་བ་ལ་མ་སྨྱོས་པའི་དུས་སུ་ལྟུང་བ་མེད་ཅེས་སྦྱིན་པས་དེ་གསུམ་འཇུག ལྟུང་ཕྱིར་ལ་གཉིས་ལས་ཉེས་པ་རང་གི་ངོ་བོ་མི་ཤེས་པ་ལ་ངོ་བོ་ཉིད་ཚོལ་བ་སྦྱིན་པ་དང་། ཤེས་པ་ལ་གླེང་བྱ་གླེང་བྱེད་ལས་མ་འཕྲོས་པ་ཁས་བླངས་པས་དང་། གང་ཟག་ཉི་ཚེ་བ་དང་འབྲེལ་བ་མངོན་སུམ་དང་། དགེ་འདུན་མཐའ་དག་དང་འབྲེལ་བ་རྩྭ་བཀྲམ་པ་ལྟ་བུ་ཐམས་ཅད་ཐུགས་བསྟུན་པས་ཞི་བར་བྱེད་པ་སྟེ་བཞི་འཇུག བྱ་ཕྱིར་ལ་དགེ་འདུན་རྣམས་ལ་མཐུན་པ་སྦྱིན་པས་དངོས་སུ་ཞི་བར་བྱ་བ་དང་། བརྒྱུད་ནས་ཞི་བྱེད་བདུན་ཀ་འཇུག་པའོ། །
གཉིས་པ་ནི། ཀཽ་ཤམྦྷི་བ་དང་ཡངས་པ་ཅན་རྣམས་མ་མཐུན་པས་མཚམས་ནང་་གཅིག་ཏུ་ལས་སོ་སོར་ཕྱེ་སྟེ་བྱས་པས་ཀཽ་ཤམྦྷི་ལས་ཕྱེ་བའི་གཞི་ཞེས་གྲགས་ཏེ། དེ་ལ་དགེ་འདུན་དབྱེ་བའི་དགག་བྱ་ཡོད་པའི་ལྟུང་བ་གླེང་བ་ནན་ཏུར་བསྒོ་གྱུར། གྲངས་འཇུག་སོགས་རྒྱུ་སྤངས་པ་དང་། དགེ་སྦྱོང་གི་ཆོས་བཞི་ལས་མི་འདའ་བ་དང་། དགེ་འདུན་ལ་བཟོད་པར་གསོལ་ནས་བཟོད་པ་དང་མཐུན་པའི་གསོ་སྦྱོང་བྱིན་ལ་མཐུན་པའི་གསོ་སྦྱོང་བྱ་བ་སྟེ་གཉེན་པོ་བསྟེན་པ་གཉིས་སོ། །
གསུམ་པ་ནི། དགེ་འདུན་དབྱེན་གྱི་གཞི་སྟེ། དེའི་མཚན་ཉིད་ནི་མཛོད་ལས། དགེ་སློང་ལྟ་སྤྱོད་ཚུལ་ལྡན་པས། །འབྱེད་དོ་གཞན་དུའོ་བྱིས་པ་རྣམས། །སྟོན་དང་ལམ་གཞན་ལ་བཟོད་པར། །ཕྱེ་བའོ་དེ་ནི་མི་གནས་སོ། །དེ་ནི་འཁོར་ལོའི་དབྱེན་དུ་འདོད། །འཛམ་བུའི་གླིང་ནའོ་དགུ་སོགས་ཀྱིས། །ཞེས་པ་ལྟར་སྟོན་པའི་མདུན་ལས་གཞན་དུ་བྱིས་པའི་དགེ་འདུན་རྣམས་སངས་རྒྱས་དང་ཆོས་ལས་གཞན་པའི་སྟོན་པ་དང་བསྟན་པ་ལ་བཟོད་ཅིང་ཚུལ་ཤིང་བླངས་པས་ཕྱེ་ནས་ཡུན་རིང་བར་མི་གནས་ཤིང་འཛམ་གླིང་ལས་གཞན་ན་མེད་ལ། དབྱེ་བྱ་བཞི་ཚན་གཉིས་ཡན་ཆད་འབྱེད་པ་པོ་གཅིག་སོགས་ཀྱིས་སོ། །དེ་ཡང་མཛོད་ལས། དང་པོ་མཐའ་སྐྱོན་ཟུང་གཅིག་གི །སྔ་རོལ་ཐུབ་པས་ནོངས་པ་དང་། །མཚམས་མ་བཅད་པ་དག་ཏུ་ཡང་། །འཁོར་ལོའི་དབྱེན་ནི་མི་འབྱུང་ངོ་། །ཞེས་པ་ལྟར། སྟོན་པ་བཞུགས་ཤིང་བསྟན་པ་ལ་སྐྱོན་མ་བྱུང་བ་དང་། མཆོག་ཟུང་གཅིག་བསྐོས་པའི་དུས་དང་། མཚམས་བཅད་པའི་ཚེ་མ་གཏོགས་གཞན་དུ་མི་འབྱུང་ངོ་། །འདིའི་ཕྱིར་བཅོས་ནི། ལུང་ལས་མཆོག་ཟུང་གཅིག་གིས་འདུམས་པར་མཛད་པ་དེའོ། །དབྱེན་གྱི་ཉེས་དམིགས་ནི། མ་འདུམས་ཀྱི་བར་དུ་སྟོན་པ་གཅིག་གི་ཞིང་ཁམས་སུ་ལམ་ལྔ་གང་ཡང་མི་སྐྱེའོ། །ཐ་མ་ནི། ཐོབ་བྱེད་སྲུང་ཐབས་ཕྱིར་བཅོས་ཀུན་ལ་ཁྱབ་པའི་ལས་ཀྱི་གཞི་ཡིན་ལ། དེ་ཡང་ལས་བྱེད་པའི་དགེ་འདུན་གྱི་གྲངས་བཞི་བཅུ་ནས་བཞིའི་བར་བཅུ་གཅིག་གསུངས་པའི་གྲངས་ཚང་ཞིང་། ཁ་སྐོང་གི་ཆོས་དང་ལྡན་ལ། མི་མཐུན་པ་གཉིས་དང་བྲལ་བ་དང་། ལས་མཁན་སྤྱིར་བཏང་ཁ་སྐོང་དང་ལྡན་ཞིང་ཆོ་ག་ཤེས་པ་དང་། དམིགས་བསལ་ལ་ཆོ་ག་ཤེས་པ་ཙམ་གྱིས་ཆོག་ལ། བསྒྲུབ་བྱ་མཚམས་ཆེ་ཆུང་བཅད་པ་སོགས་སེམས་ཅན་དུ་མི་གཏོགས་པ་ལ་བྱ་བ་དང་། སེམས་ཅན་དུ་གཏོགས་པ་ལ་ལྷུང་བཟེད་ཁ་སྦུབ་སོགས་ཁྱིམ་པ་ལ་བྱ་བ་དང་། དབྱར་མཚམས་ཀྱི་ཕྱི་རོལ་དུ་འགྲོ་བའི་གནང་བ་སྦྱིན་པ་སོགས་དགེ་ཚུལ་ལ་དང་། སྦྱིན་ལས། བསྐོ་བའི། ནན་ཏུར། བསྒོ་གྱུར། གྲངས་འཇུག་སྟེ་དགེ་སློང་ལ་བྱ་བ་རྣམས་སོ། །དེ་ཐམས་ཅད་ལ་ཡང་ཆོས་དང་ཆོས་མ་ཡིན་པ་དང་། མཐུན་པ་དང་། མི་མཐུན་པའི་བྱ་བ་སྟེ་སྔ་མ་གཉིས་བསྒྲུབ་བྱ་དང་ཕྱི་མ་གཉིས་སྤང་བྱའོ། །ལས་དེ་རྣམས་ལ་དབྱེ་ན་བརྒྱ་རྩ་གཅིག་ལས། གསོལ་བ་འབའ་ཞིག་པའི་སྡོམ་ནི། གསང་སྟོན་པ་བསྐོ་བ་དང་དགེ་འདུན་གྱི་ནང་དུ་བར་ཆད་དྲི་ཕྱིར་དང་། །གསོ་སྦྱོང་གི་ལས་དང་ལྟུང་མཐུན་བྱིན་གྱིས་བརླབས་པའི་ལས་བཞི་སྟེ། དེ་ལ་ལྟུང་བ་འབྱུང་བར་ངེས་པ་དང་བཅས་པ་དང་། །དེ་ལ་ལྟུང་བ་བྱུང་མ་བྱུང་བ་ལ་དགེ་འདུན་ཡིད་གཉིས་དང་། །དགེ་འདུན་ཐམས་ཅད་ལྟུང་ཕྱིར་རྩོད་པ་དང་ལྟུང་བ་བྱུང་བར་ངེས་པ་ཉིད་ཀྱང་ངོ་བོ་གང་ཡིན་མ་ངེས་པ་ཡིན་པ་དེའི་ཚེ་བྱིན་གྱིས་བརླབས་པ་དང་། །དེའི་དོན་དུ་དགག་དབྱེའི་ལས་དངོས་དང་། སྦྱོར་བའི་ཚེ་ལྟུང་བ་བྱིན་རླབས་བཞི་སྟེ་ལྔ་པོ་དག །ཐམས་ཅད་དགག་དབྱེ་གཏོགས་པ་ཡིན། །དབྱར་གནས་ཁས་བླངས་ཉིད་དང་ནི། །ཤི་བའི་རྫས་དང་དེ་བཞིན་དུ་ནོར་འདྲེས་འདི་གཉིས་གཅིག་ཏུ་བགྲངས་པ་དང་། །ཆོས་གོས་སྲ་བརྐྱང་གཏད་པ་དང་། །ཆོས་གོས་ངན་པ་ཅན་ལ་ཆོས་གོས་ཏེ་སྦྱིན་པར་བྱ་བ་འདི་གཉིས་གཅིག་ཏུ་བརྩི་བ་དང་། །དགེ་སློང་དང་དགེ་སློང་མ་སྡིག་ལྟ་ཅན་གྱི་གནས་ངན་ལེན་ནི་བརྗོད་པ་དང་། །ངན་པའི་གྲངས་སུ་གཞུག་པ་ཞལ་ཏ་བ་འཕྱ་བ། ཟུར་གྱིས་འཕྱ་བ། རྣར་གཟོན། ཅང་མི་སྨྲ་བ་སྟེ་བཞི་དག་དང་། །ཁྱིམ་གྱི་བསླབ་སྡོམ་སྦྱིན་པ་དང་དེ་གཞིག་པ་དང་། །ལྷུང་བཟེད་ཁ་སྦུབ་བྱ་བ་དང་། །དེ་ཉིད་བཟློག་པར་བྱ་བ་དག །གསོལ་བ་འབའ་ཞིག་ལས་ཡིན་ནོ། །
གསོལ་གཉིས་ཀྱི་སྡོམ་ནི། གསོ་སྦྱོང་གི་གནས་ལ་བློ་མཐུན་བྱ་བ་དང་དཀྱིལ་འཁོར་བ་དང་མཚམས་ཆེ་ཆུང་བཅད་པ་ནི་གཉིས་པོ་གཅིག་ཏུ་བགྲངས་པ་དང་། མཚམས་ཆེན་གྱི་ནང་དུ་དགེ་འདུན་ཐམས་ཅད་ཆོས་གོས་དང་མི་འབྲལ་བའི་དང་མྱོས་པ་ལ་ལས་ལ་མི་མཐུན་པའི་གནང་བ་སྦྱིན་པ་དང་དགག་དབྱེ་བྱེད་པ་བསྐོ་བ་དང་། །གནས་མལ་སྟོབ་པར་བྱེད་པ་བསྐོ་བ་དང་། །རུང་བའི་ས་གཞི་བསྐོ་བ་སྟེ་ཁང་པ་བྱིན་གྱིས་རློབ་པ་དང་། །སྲ་བརྐྱང་ལ་བློ་མཐུན་པར་བྱ་བ་དང་ནི་དེ་འདིང་བ་པོ་བསྐོ་བ་དང་། །སྤོང་བའི་ཞལ་ཏ་བ་བསྐོ་བ་དང་ལག་གི་བླ་བསྐོ་བ་དང་ལག་དཔོན་བསྐོ་བ་གཉིས་གཅིག་ཏུ་བགྲངས་པ་དང་ནི། །གནས་ཁང་བསྐོ་བ་ལ་སོགས་པ་བཅུ་གཉིས་དང་། །རྩོད་པ་ཞི་བའི་ཕྱིར་གཟུ་བོ་བསྐོ་བ་དང་དེའི་ཆེད་དུ་གསལ་བ་བསྐོ་བ་དང་གསལ་བའི་བསྐོ་བ་གཉིས་གཅིག་ཏུ་བགྲངས་པ་དང་། རྩོད་པ་སྦེད་པའི་གང་ཟག་བསྐོ་བ་དང་། །རྩོད་པ་མ་ཞི་ན་གང་ཕྱེ་བའི་ཕྱིར་ཚུལ་ཤིང་འབྲིམ་པར་བྱེད་པ་པོ་བསྐོ་བ་དང་། །ཁང་པ་ཁང་ཆེན་གྱི་གཞི་རུང་བ་བསྟན་པ་ལ་གནང་བ་སྦྱིན་པ་དང་། །ཁྱིམ་སུན་འབྱིན་པ་ལ་གླེང་བའི་གང་ཟག་བསྐོ་བ་དང་ཆོས་གོས་སྣམ་སྦྱར་དང་འབྲལ་བར་མི་འགྱུར་བའི་གནང་བའི་སྦྱིན་པ་དང་། །ལག་བླ་ལ་ལོ་དྲུག་གི་ནང་དུ་སྟན་གཞན་གྱི་གནང་བ་སྦྱིན་པ་དང་ལྷུང་བཟེད་འབྲེལ་མེད་འབྲིམ་པ་བསྐོ་བ་དང་། །དགེ་སློང་དང་དགེ་སློང་མ་སྡིག་ལྟ་ཅན་དེ་དག་ཁྱིམ་རྣམས་སུ་སོ་སོར་མ་དད་གོ་བར་བྱ་བ་བསྐོ་བ་དང་། །དགེ་སློང་མའི་སྟོན་པ་དང་ནི་ནགས་ཉུལ་བ་བསྐོ་བ་དང་། །དགེ་སློང་གནས་ནས་དབྱུང་བ་ལ་དགེ་སློང་མ་རྣམས་ཕྱག་མི་བྱ་བའི་སྡོམ་པ་སྦྱིན་པ་དང་ལོ་བཅུ་གཉིས་ལོན་ཅིང་འཁོར་དང་འཁོར་མང་སྐྱོང་ནུས་པའི་དགེ་སློང་མ་ལ་འཁོར་དང་འཁོར་མང་འཇོག་པའི་གནང་བ་སྦྱིན་པའི་ཕྱིར་དང་། །རྒན་པོ་དང་ནད་པ་ལ་འཁར་བའི་གནང་བ་སྦྱིན་པ་དང་དེ་དག་ལ་དྲ་བའི་གནང་བ་སྦྱིན་པའི་ཕྱིར་དང་ནི། །གསོ་སྦྱོང་ཐ་དད་པའི་གཙུག་ལག་ཁང་གཉིས་རྙེད་པ་གཅིག་ཏུ་བྱ་ཕྱིར་དང་། །དགེ་སློང་མའི་བསླབ་པའི་སྡོམ་པ་སྦྱིན་པ་དང་ཚངས་སྤྱོད་ལ་ཉེར་གནས་ཀྱི་སྡོམ་པ་སྦྱིན་པ་དང་། །དགེ་སློང་མ་བུ་དང་ལྷན་ཅིག་ཉལ་བའི་གནང་བ་སྦྱིན་པ་དང་། མུ་གེའི་ཚེ་ཉེ་དུའི་ཁྱིམ་དུ་འགྲོ་བའི་གནང་བ་སྦྱིན་པའི་ཕྱིར་དང་དབྱར་མཚམས་གྱི་ཕྱི་རོལ་དུ་འགྲོ་བའི་གནང་པ་སྦྱིན་པ་སྟེ། །གསོལ་དང་གཉིས་ཀྱི་ལས་ཡིན་ནོ། །
གནས་ཁང་བསྐོ་ལ་སོགས་པ་ནི། །གནས་ཁང་ཟས་ལ་བསྐོ་བ་གཉིས། །ཐུག་པ་བག་ཚོས་འབྲིམ་པ་གཉིས། །ཕྲན་ཚེགས་འབྲིམ་པར་བྱེད་པ་དང་། །སྣོད་སྤྱད་འགྲུབ་དང་གོས་ཀྱི་སྦེད་པ་དང་འགྱེད་པ་གཉིས། །དབྱར་གྱི་རས་ཆེན་སྦེད་དང་འགྱེད། །མངག་གཞུག་པ་དང་མཛེས་འཆོས་ཏེ། །གང་ཟག་བཅུ་དང་གཉིས་པོ་དང་། །སྟོན་པས་ཡང་དག་གསུངས་པ་ཡིན། །གསོལ་བཞིའི་སྡོམ་ནི། བསྙེན་པར་རྫོགས་པར་བྱ་བ་དང་། །མུ་སྟེགས་ཅན་ལ་ཟླ་བ་བཞིར་གནས་པ་སྦྱིན་པ་དང་མཚམས་ཆེ་ཆུང་དགྲོལ་བ་དང་། །ཕན་ཚུན་མི་མཐུན་པ་ལ་མཐུན་པ་སྦྱིན་པ་དང་མཐུན་པའི་གསོ་སྦྱོང་སྦྱིན་པ་དང་། བསྡིགས་དམད་བསྐྲད་པ་ཕྱིར་བཀྱེད་པ་སོགས་ནན་ཏུར་བདུན་པོ་གཅིག་ཏུ་བྱས་པ་དང་། །དེ་ཀུན་ལ་བཟོད་པ་བླང་བ་དང་། སྤོ་བ། མགུ་བ། དེ་དབྱུང་བ། སྲ་བརྐྱང་དབྱུང་བ། བརྒྱད་དང་དྲན་པས་འདུལ་བ་སྦྱིན་པ་དང་མ་སྨྱོས་པས་འདུལ་བ་སྦྱིན་པ་དང་། །དེའི་ངོ་བོ་ཉིད་ཚོལ་དུ་གཞུག་པ་དང་། །དབྱེན། རྗེས་ཕྱོགས། ཁྱིམ་པ་སུན་འབྱིན། བཀའ་བློ་མི་བདེ་བ། སྡིག་ལྟ་མི་འདོར་བ། གནས་ནས་དབྱུང་བའི་རྗེས་སུ་ཕྱོགས་པའི་དགེ་སློང་མ། དཀོན་མཆོག་གསུམ་གཏོང་བའི་དགེ་སློང་མ། འཐབ་ཀྲོལ་བྱེད་པ། སྡེ་ཞིང་གནས་པ། དགེ་ཚུལ་བསྙིལ་བ་དང་། སྡེ་ཞིང་གནས་སུ་འཇུག་པ་རྣམས་ལ། བསྒོ་བར་བྱ་བ་རྣམས་དང་ནི། །ཕམ་པས་ཉམས་པ་ལ་བསླབ་པ་སྦྱིན་པར་བྱ་བ་དག །གསོལ་དང་བཞི་ཡི་ལས་ཡིན་ནོ། །ཞེས་པ་རྣམས་སོ། །
གསུམ་པ་རུང་མཐུན་བསྡུས་ཏེ་བསྟན་པ་ནི།
དེ་ལྟར་བཤད་པའི་སྤང་བླང་རྣམས་ངེས་པར་བྱས་ནས། དངོས་སུ་མ་སྨོས་པའི་གནང་བཀག་གི་བསླབ་བྱ་རྣམས་ལ་ཇི་ལྟར་སློབ་པའི་ཚུལ་མདོ༵ར་བསྡུ་ན༵་གཞི་གང་ལ་སྟོན་པས་ཡེ༵་ནས༵་ཏེ་ཐོག་མ་ཉིད་ནས་གནང༵་བ་དང༵་བཀ༵ག་པའི༵་གསལ་ཁ་བཏོད་པ་མེ༵ད་པ་རྣམས་ནི་བྱ་བ་གང་ཞིག་བྱར༵་རུ༵ང་བར་གསུངས་པ་དང༵་ཉེ༵་ཞིང་མི༵་རུང༵་བར་གསུངས་པ་ལས་ཟློག༵་པར་བྱེད༵་ན༵་བྱ་བ་དེ༵་ད༵ག་དཔེར་ན་དགེ་ཚུལ་ལ་དགག་དབྱེ་གསུངས་པས་མཚོན་ནས་གསོ་སྦྱོང་བྱ་དགོས་པ་བཞིན། ཐེ་ཚོམ་མེད་པར་སྤྱོད༵་ཅིག༵་དང༵་ཉེས་པར་མི་འགྱུར་བ་མ་ཟད་ཡོན་ཏན་ཀྱང་ཐོབ་པར་འགྱུར་རོ། །གང་མི༵་རུང༵་བ་གསུངས་པ་དང༵་ཉེ༵་ཞི༵ང་རུང༵་བར༵་གསུངས་པ་ལས་བཟློག༵་ན༵་བྱ་བ་དེ་དག་གི་ནི་དཔེར་ན་སྲིན་བལ་ལ་སྟན་བྱེད་པ་བཀག་པ་ལས་དེ་དང་མཉམ་པའི་ལྷག་པ་ལ་སྟན་བྱར་མི་རུང་བར་མཐུན་པ་བཞིན་ཡིན་པས་རྣམ་པ་ཀུན༵་ཏུ༵་སྤོང༵་དགོས་སོ་ཞེ༵ས་པའི་དོན་ལུང་ཕྲན་ཚེགས་ལས་གསུང༵ས་ཏེ། བཅོམ་ལྡན་འདས་ཀྱིས་ཡོངས་སུ་མྱ་ངན་ལས་འདས་པའི་དུས་དེའི་ཚེ་ཉིད་ན་དགེ་སློང་རྣམས་ལ་བཀའ་སྩལ་པ། དགེ་སློང་དག་ངས་ཁྱེད་ལ་འདུལ་བ་རྒྱ་ཆེར་ནི་བསྟན་ན། མདོར་བསྡུས་ཏེ་མ་ཡིན་ནོ། །འོན་ཀྱང་མདོར་བསྡུས་པ་ཡང་ཉོན་ཅིག དགེ་སློང་དག་ངས་ཁྱེད་ལ་གང་ཞིག་ཐོག་མ་ཉིད་ནས་གནང་བ་ཡང་མེད་བཀག་པ་ཡང་མེད། གལ་ཏེ་རུང་བ་དང་ཉེ་བ་ཡིན་ཞིང་མི་རུང་བ་ཟློག་པར་བྱེད་པ་ཡིན་ན་རུང་བ་ཡིན་པར་གཟུང་བར་བྱའོ། །གལ་ཏེ་མི་རུང་བ་དང་ཉེ་བ་ཡིན་ཞིང་རུང་བ་ཟློག་པར་བྱེད་པ་ཡིན་ན་མི་རུང་བ་ཡིན་པས་ཀུན་ཏུ་སྤྱད་པར་མི་བྱའོ། །ཞེས་སོ། །
གཉིས་པ་སྡོམ་པ་སྐྱེ་བའི་རྟེན་བཤད་པ་ནི།
དེ་ལྟ་བུའི་སོ་ཐར་གྱི་སྡོམ་པ་དེ་སྐྱེ༵་བ༵འི་ལུས་རྟེན༵་ནི༵་ལས་ཀྱི་སྒྲིབ་པ་ཤས་ཆེ་བ་མུ༵་སྟེགས༵་ཅན་ནམ་དེར་ཞུགས་པ་དང་། མཚ༵མས་མེ༵ད་པ་ལྔ་བྱས༵་པ་ལ་སོགས་པ་དང་། རྣམ་སྨིན་གྱི་སྒྲིབ་པ་ཤས་ཆེ་བ་སྒྲ༵་མི༵་སྙན༵་པ་ལྟ་བུ་གནས་རིགས་ཉམས་པ་དང༵་། གང་ཞིག་གྲོང་པའི་ཆོས་མེད་པ། །དེ་ནི་ཟ་མ་ཞེས་སུ་བརྗོད། །ཅེས་པ་ལྟར་ཟ༵་མ༵་དང་། མཚན༵་གཉིས༵་ཅིག་ཆར་དུ་བྱུང་བ་དང༵་། སྐྱེས་ནས་ཟླ་ཕྱེད། འཁྱུད་ནས་ལྡང་བ། ཕྲག་དོག་ཅན། ཉམས་པ་སྟེ་མ༵་ནི༵ང་རིག༵ས་ལྔ༵་དང༵་། མཚན༵་ལན་གསུམ༵་དུ་གྱུ༵ར༵་པ༵་སོགས་མཚན་ཉམས་པ་དང༵་། མི་མ་ཡིན་པ་ལ་མིའི་རྣམ་པར་སྤྲུལ༵་པ༵་དང་། མི་མ་ཡིན་པའི་འགྲོ་བ་ལ་སོགས་པ་ནི་འགྲོ་བ་ཉམས་པ་སྟེ། མཛོད་ལས། ཟ་མ་མ་ནིང་སྒྲ་མི་སྙན། །མཚན་གཉིས་མ་གཏོགས་མི་རྣམས་ལ། །སྡོམ་མིན་སྡོམ་པའང་དེ་བཞིན་ལ། །ཞེས་བཤད་པས་དེ་རྣམས་སྡོམ་པ་སྐྱེ་བའི་བར་ཆད་ཡིན་པས་མ༵་གཏོག༵ས་ལ། དེ་ལས་གཞན་ཤར་ནུབ་ལྷོའི་གླིང༵་གསུ༵མ་དུ་སྐྱེས༵་པ༵་ཡི༵་སྐྱེས༵་པ༵་དང་བུད༵་མེ༵ད་རྣམས་སོ་ཐར་གྱི་སྡོམ༵་པ༵་སྐྱེ་བ་དང་གནས་པ་གཉིས་ཀའི༵་རྟེན༵་དུ༵་འདོ༵ད་དེ། རབ་དབྱེར། གླིང་གསུམ་སྐྱེས་པ་བུད་མེད་ལས། །འགྲོ་བ་གཞན་ལ་སྡོམ་པ་བཀག །ཅེས་གསུངས་པའི་ཕྱིར་རོ། །
བཞི་པ་ཉམས་ན་གསོ་བའི་ཚུལ་བཤད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟར་རུང་བའི་རྟེན་དེ་ལ་ཐོབ་པའི་སྡོམ་པ་ཡང་ཚུལ་བཞིན་དུ་སྲུང་ཞིང་། གལ་ཏེ་ཉོན་མོངས་མང་པ་སོགས་ཀྱིས་ཉམས་པར་གྱུར་ན་ཐ༵་མ༵ར་ཉམ༵ས་པ་དེ་ཕྱིར་བཅོས་ན༵་ཕལ་ཆེར་གསོ༵་བའི༵་ཐབ༵ས་ཡོད་དེ། ལུང་ལས། གཉིས་ནི་རྣམ་པར་བྱང་བར་འགྱུར་ཞིང་ཉོན་མོངས་པར་མི་འགྱུར་བ་དང་། གཉིས་ཀྱི་ཟག་པ་འཕེལ་བར་མི་འགྱུར་བ་སྟེ། གཉིས་གང་ཞེ་ན། ལྟུང་བ་མི་འབྱིན་པ་གང་ཡིན་པ་དང་། ལྟུང་བ་བྱུང་ནས་ཆོས་བཞིན་དུ་ཕྱིར་བཅོས་པ་གང་ཡིན་པའོ། །ཞེས་གསུངས་པ་ལྟར་དེའི་ཚུལ༵་བཤད༵་པ༵་ལ་ཞེས་པའོ། །
གཉིས་པ་རྒྱས་པར་བཤད་པ་ལ་བཞི་ལས། དང་པོ་སྡོམ་པའི་གཏོང་མཚམས་བཤད་པ་ནི།
སྡོམ་པ་རྩད་ནས་གཏོང༵་པའི༵་རྒྱུ་བཞི་སྟེ། བརྡ་འཕྲོད་པའི་དྲུང་དུ་སྡོམ་པ་རང་གི་ངོ་བོ། རྩ་བ་མཆོག་གསུམ། རྒྱུ་སྡེ་སྣོད། སྦྱོར་བྱེད་མཁན་སློབ། སློབ་པའི་གནས་རྟེན། སློབ་པའི་གྲོགས་རྣམས་འབུལ་ཚུལ་གསུངས་པ་ལྟར་བསླབ༵་པ༵་ཕུལ༵་ན་གཏོང་སྟེ། ཡང་དག་པར་བླངས་པ་དང་འགལ་བའི་རྣམ་རིག་བསྐྱེད་པའི་ཕྱིར་རོ། །གཞན་ཡང་ཚངས་པར་སྤྱད་དཀའ་འོ་ཞེས་པ་ལ་སོགས་པ་ནི། ཕུལ་བ་མིན་ཡང་དེའི་རྒྱུ་བསྟན་པས་གཏོང་བ་ཁྱད་མེད་དེ། ལུང་ལས། བསླབ་པ་མ་ཕུལ་བསླབ་པ་ཉམས་པར་མ་བྱས་ཞེས་གསུངས་པའི་ཕྱིར་དང༵་། དེ་བཞིན་དུ་ཤི༵་འཕོ༵ས་པ་ན་རྟེན་བོར་བའི་ཕྱིར་དང༵་། མཚ༵ན་གཉིས༵་ཅི༵ག་ཆར༵་བྱུང༵་བ་དང༵་། མཚན་ལན༵་གསུམ༵་དུ་འགྱུར༵་ན་རྟེན་ཉམས་པའི་ཕྱིར་དང་། རྒྱུ༵་འབྲས༵་མེ༵ད་པར་ལྟ༵་བས༵་ལོག་ལྟ་སྐྱེས་ན་དགེ་བའི་རྩ༵་བ༵་ཆད༵་པས། སྡོམ་པའི་རྟེན་གཞི་མེད་པའི་ཕྱིར། དེ་རྣམ༵ས་ཀྱིས་གཏོང་ཞིང་། ཕྱི་མ་འདི་ནི་ཐེག་པ་ཆེ་ཆུང་ཐམས་ཅད་ཀྱི་སྡོམ་པའི་གཏོང་རྒྱུར་བཤད་པས་ཤིན་ཏུ་ལྕི༵འོ། །དེ་དག་ནི་སྤྱིའི་གཏོང་རྒྱུ་ཡིན་ལ། ཡང་ལོ་ཉི༵་ཤུ༵་མ༵་ལོན༵་པ་ལ་ལོན་པར་འདུ་ཤེས་ནས་བསྙེན༵་པར་རྫོག༵ས་པ་དེའི་རྗེས༵་སུ༵་ཉི་ཤུ་མ་ལོན་གོང་དེ་ལྟར་ངོ་ཤེ༵ས་ན་མངལ་ཤོས་གྱི་ཟླ་བ་ཁ་སྐོང་ཡང་མ་ཚང་ན་དགེ༵་སློང༵་གི་སྡོམ༵་པ་གཏོང༵་བ་དང་། མི་ཚངས་སྤྱོད་བསྟེན༵་པར་བྱེད་པའི་ཕྱིར༵་ཁས༵་བླངས༵་ནས་བསླབ་པ་ལས་འདས༵་པའི་ཕྱིར་དགེ༵་སློབ༵་མ༵འི་སྡོམ་པ་གཏོང་བའོ༵། །མཚན༵་མོའི་མཐའི་སྐད་ཅིག་མ་འདས༵་པ་ན་དེ་སྲིད་དུ་འཕངས་པའི་ཕྱིར་བསྙེན༵་གནས༵་ཀྱི༵་སྡོམ༵་པ༵་གཏོང་བ་སྟེ། གསུམ་པོ་སྤྱིའི་གཏོང་རྒྱུའི་གཏོང༵་བར་མ་ཟད་རང་རང་རྣམ༵ས་སོ༵་སོ༵འི་གཏོང་རྒྱུ་ཐུན༵་མོ༵ང་མི༵ན་པའོ། །དེ་ལས་འཕྲོས་ཏེ་རྩ་ལྟུང་གཏོང་རྒྱུ་ཡིན་མིན་སོགས་བསྟན་པའི་ཚུལ་ནི། མདོ་སྡེ་པས་རྩ༵་ལྟུང༵་འཆབ་བཅས་བྱུ༵ང་ན་རྒྱུད་ངོ་ཚ་ཁྲེལ་མེད་ཆེན་པོའི་ཉམས་པའི་ཕྱིར་གཏོང་བར་འདོད་པ་ད༵ང་། གོས་དམར་བའི་སྡེ་པ་དག་གིས་ལུང་གི་དམ༵་ཆོ༵ས་ནུབ༵་ན༵འང༵་བསླབ་པའི་མཚམས་རྣམ་པར་གཞག་པ་མེད་པའི་ཕྱིར་གཏོང༵་ངོ་ཞེས་འདོད་ཅིང་། དེ་ལ་ཐོགས་མེད་སྐུ་མཆེད་རྟོགས་པའི་ཆོས་མ་ནུབ་པའི་ཕྱིར་སྔར་ཡོད་མི་གཏོང་ཞིང་། འབོགས་བྱེད་ཀྱི་ཆོ་ག་མེད་པས་གསར་སྐྱེ་མེད་ཅེས་གསུངས་ལ། ཁ༵་ཆེ༵འི་ཡུལ༵་གྱི༵་བྱེ༵་བྲག༵་སྨྲ་བ༵་རྣམ༵ས་ནི། རྩ་ལྟུང་འཆབ་བཅས་བྱུང་ཡང་མི་གཏོང་སྟེ། ཕྱོགས་གཅིག་ཉམས་པས་ཐམས་ཅད་གཏོང་བ་མི་རིགས་པའི་ཕྱིར། དེ་འདྲ་དེ་སྡོམ༵་པ་དང་ལྡན༵་པ་དང་། རྩ༵་ལྟུ༵ང་བྱུང༵་བ༵་གཉིས༵་ལྡན༵་ཡིན་པའི་ཕྱིར་ན༵། འགའ་ཞིག་ནོར༵་དང་ལྡན༵་ཡང་བུ་ལོན༵་ཆགས་པ་ཅན༵་ཡང་ཡིན་པ་བཞིན༵་ནོ་ཞེས་འདོད༵་པ་དང༵་། འདུལ་འཛིན་ཁ༵་ཅིག༵་ཕམ་པ་སྡོམ་པའི་གཏོང་རྒྱུ་མིན་ཏེ་རྩ༵་བ་བཞི༵འི་གཅི༵ག་ཙམ་སྤྱད༵་ཀྱང་སྡོམ་རྫས་ཚང་བར་ཡོད་པའི་ཕྱིར། འོན་ཀྱང་ཉམས་ཚུལ་ལ་ལྟོས་ན་སྡོམ་པ་ཀུན༵་དགོས་པ་སྒྲུབ་ནུས་ལས་ཉམས༵་པའི་ཕྱིར་ཏེ། རྒྱ་ཆེར་འགྲེལ་ལས། དགེ་སློང་ཕམ་པར་གྱུར་པ་ལ་ནི་སྡོམ་པ་ཡོད་དུ་ཟིན་ཀྱང་དེ་ལྟ་མོད་ཀྱི་དགོས་པ་མེད་པ་ཉིད་དུ་འགྱུར་ཏེ་ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་གནས་པ་དང་ལོངས་སྤྱོད་པ་མེད་པའི་ཕྱིར་དང་། སྡོམ་པ་ཡང་དག་པར་བླང་བ་ནི་རྣམ་པར་གྲོལ་བ་ཐོབ་པའི་ཆེད་ཡིན་ལ། དེས་རྣམ་པར་གྲོལ་བ་ཐག་རིང་དུ་བྱས་པའི་ཕྱིར། དེས་ན་དེའི་སྡོམ་པ་མེད་པ་དང་འདྲའོ་ཞེས་གསུངས་པས་སོ། །ཞེས་ཟེ༵ར་རོ། །དེས་ན་ཉམས་པ་དང་མི་འཆགས་པ་གཉིས་ལྟུང་བ་ལ་སྦྱོར་ན་ཉེས་བྱས་ཙམ་མོ། །
གཉིས་པ་ལྟུང་བ་དང་ལྟུང་མེད་ཀྱི་རྣམ་གཞག་བཤད་པ་ནི།
སྡེ་ལྔའི་དངོས་གཞིའི་ཉེས་པ་སྐྱེད་མི་བསྐྱེད་ཀྱི་མཚམས་འདི་ལྟར་དང༵་པོའི༵་ལ༵ས་ཅ༵ན་བཟང་བྱིན་ལྟ་བུ་ནི་སྟོན་པའི་བཅས་པ་དང་མ་འབྲེལ་བའི་ཕྱིར་དང་། སེམ༵ས་འཁྲུགས༵་ཤིང་སྡུག་བསྔལ་གྱི་ཚོར༵་བ༵ས་ཤིན་ཏུ་གཟིར༵་བས་ནི་བསམ་པ་རང་བཞིན་དུ་མི་གནས་པའི་ཕྱིར་སྤང་བླང་གི་མཚམས་ཕྲ་རགས་ཀྱི་རྣམ་པ་ཐམས་ཅད་ཇི་བཞིན་སྒྲུབ༵་པར༵་མ༵་ནུས༵་པ༵་ལ༵་དངོས་གཞིའི་ཉེས༵་པ༵་མེ༵ད་དེ། སྨྱོན་པས་མི་བསད་པ་དང་རྨི་ལམ་དུ་ཉེས་པ་སྤྱད་པ་བཞིན་ནོ། །གསུམ་པ་ཕྱིར་བཅོས་ཚུལ་ལ། བཅབས་ཉེས་ངོས་བཟུང་བ་དང་། ཕྱིར་བཅོས་དངོས་གཉིས་ལས། དང་པོ་འཆབ་པ་ཡོད་མེད་ཀྱི་ལྟུང་བ་དངོས་གཞི་ཕྱིར་བཅོས་སུ་རུང་མི་རུང་གི་མཚམས་བསྟན་པ་ནི་འཆ༵བ་པ༵་ཞེས༵་གྲག༵ས་པ་ཉེས་པ་གསང༵་འདོད་ཀྱི་བསམ་པ་ཙམ་ནི་འཆབ་སེམས་ཏེ༵། དེས་ཀུན་ནས་བསླངས་ཏེ་ངག་གིས་གཞན་ལ་མི༵་བརྗོ༵ད་པ༵་དང་། ལུས་ཀྱི་རྣམ་འགྱུར་ནི་འཆབ་པའི་ལྟུང་བ་སྟེ་ཉེས་པར་བྱེད་པ་རིག་བྱེད་དང་། བྱ་བའི་ངོ་བོ་རིག་བྱེད་མ་ཡིན་པའོ། །གང་ལ་འབྱུང་བའི་རྟེན་ནི་ལྟུང་ལྟུང་མིན་གྱི་རྣམ་དབྱེ་དྲན་ནུས་པའི་དགེ་སློང་སོགས་ལས་གཞན་ལ་མི་འབྱུང་ཞིང་། དེ་ཡང་ཕམ་པ་ནི་འཆབ་སེམས་སྐད་ཅིག་མ་ཙམ་སྐྱེས་ཀྱང་འཆབ་བཅས་སུ་འགྱུར་ལ། ལྷག་མའི་སྤོ་སྤྱོད་ལ་ཞག་ཏུ་ལོང་པར་བཅབ་དགོས་སོ། །དེ་ཡང་བསླབ་པ་མ་ཕུལ་བར་ཕམ༵་པ༵་འཆ༵བ་བཅ༵ས་གཅིག་ཙམ་བྱུང་ན་ཚེ༵་འདི༵ར་ལྟུང་བའི་དངོས་གཞི་ཕྱིར་གསོ༵ར་མི༵་རུང༵་བ་ཡིན་ཏེ། ཇི་སྐད་དུ།
ཉེས་རྩོམ་བྱེད་དང་ཁྱིམ་སུན་འབྱིན་པ་དང་། །
འདིར་ནི་གསུམ་པ་ཚུལ་ཁྲིམས་འཆལ་བ་དག །
འཐབ་མོ་སྤངས་ཏེ་གཎྜི་བརྡུང་བྱས་ནས། །
ཆུ་ཤིང་རུལ་བ་བཞིན་དུ་དེ་བསྐྲད་བྱ། །
ཞེས་གསུངས་པའི་ཕྱིར་རོ། །འོན་ཀྱང་རང་གིས་འགྱོད་སྡོམ་གྱིས་བཤགས་པ་བྱས་ན་རྣམ་སྨིན་གྱི་ཉེས་པ་དག་ནས་ངན་སོང་དུ་ལྟུང་བར་མི་འགྱུར་བ་ཞིག་འོང་བས་འབད་པར་བྱའོ། །དེ་ལྟར་མ་བཤགས་ན་ཚེ་འདི་ཕྱིའི་ཉེས་དམིགས་རང་ལ་འབྱུང་བར་མ་ཟད། གཞན་དག་ཚུལ་འཆལ་དེ་དང་ལྷན་ཅིག་ཞག་ལོན་དུ་ཉལ་ན་ལོ་བྱེ་བ་ཕྲག་བཅུ་བཞི་དང་སྟོང་ཕྲག་བཅུ་བཞིར་དམྱལ་བར་སྐྱེ་བར་བཤད་དོ། །གལ་ཏེ་སྡེ་སྣོད་འཛིན་པ་ཡིན་ན་དགེ་འདུན་དང་ལྷན་ཅིག་ལོངས་སྤྱོད་དུ་མི་དབང་ཡང་གནས་ལོངས་སྦྱིན་པ་སོགས་ཀྱིས་རྗེས་སུ་བཟུང་ཞིང་བཟོད་པ་གསོལ་བའི་དུས་མ་བླང་ན། དེ་ནས་བཟུང་གནས་ཆོས་ཀྱི་རྙེད་པའི་རིན་ཐང་བརྩིས་ནས་ཚང་ན་དགེ་འདུན་ལ་ཕམ་པ་འབྱུང་བར་གསུངས་སོ། །
གཉིས་པ་ཕྱིར་བཅོས་དངོས་ནི།
དེ་ལས་གཞན་གསོ་བར་རུང་བ་རྣམས་ཕྱིར་བཅོས་པའི་ཚུལ་ཕམ་བཞི་གང་རུང་བྱུང་ནས་འཆ༵བ་པའི༵་སེམས་སྐད་ཅིག་མ་ཙམ་ཡང་མེད༵་ན༵་ལྟུང་བའི་དངོ༵ས་པོ༵་དེ་མི་གསང་མི་སྦེད་པར་ངག་ཏུ་བརྗོད༵་པ༵་ཡིས༵་ཡུལ་དགེ༵་འདུན༵་མཚན་ཉིད་དང་ལྡན་པ་ལ༵་བཤགས༵་ཤིང་། ཡུལ་གྱི་ཉེས་པ་ལ་ཉེས་པར་མཐོང་ངམ་ཞེས་དྲིས་པ་ན། ཤེས་བཞིན་རྫུན་དུ་མ་སོང་བར་སྙིང་ནས་ལྟུང་བའི་ཉེས་པ་ལ་ཡིད་ཆེས་པའི་སྒོ་ནས་མཐོང༵་ལགས་ཞེས་བརྗོད་ཅིང་། ཕྱིན་ཆད་ལེགས་པར་སྡོམ་མམ་ཞེས་དྲིས་པའི་ཚེ་སྲོག་ལ་བབ་ཀྱང་དེ་འདྲའི་ཉེས་པ་མི་བྱེད་སྙམ་པའི་བསམ་པས། སྡོམ༵་ལགས་ཞེས་བརྗོད་དེ་བཤགས་པར་བྱ་བ་ཡིན་ལ། དེ་ཇི་ལྟར་བྱ་བའི་ཚུལ། སྦྱོར་བ་གསོལ་གདབ་སྔོན་དུ་འགྲོ་བས་དངོས་གཞི་གསོལ་བཞིའི་ལས་ཀྱིས་ཆད་པ་ལས་ཀྱི་བསླབ་པ་བྱིན་ནས་ཇི་སྲིད་འཚོའི་བར༵་དམན་སྤྱོད་ལྔ་དང་དུ་ལེན་ཅིང་། ཁྱད་སྤྱོད་ལྔ་སྤོང་བའི་ཀུན་སྤྱོད་ཀྱིས༵་གནས་པར་ཁས་བླངས་པས་འད༵ག་པར་གསུངས་པ་ནི་མདོའི་དངོས་བསྟན་ལྟར་ཡིན་ལ། དེ་ལྟར་བཤགས་རྗེས་དགེ་སློང་གི་སྡོམ༵་པ༵་སླར༵་ནོད༵་ནས། ཆད་པ་ལས་ཀྱི་བསླབ་པ་སྦྱིན་པ་ནི་སེམས་ཙམ་པ་ཡན་ཆད་ཀྱི་བཞེད་པ་ཡིན་པར་སྣང་ངོ་། །དགེ་འདུན་ལྷ༵ག་མ༵་བཅུ༵་གསུམ༵་པོ་ནི་ཞག་དང་མ་འབྲེལ་བའི་འཆབ་ཉེས་རྣམས་བསྒོ་གྱུར་ཡིན་ན་མཚམས་ནང་གི་དགེ་སློང་ཐམས་ཅད་དང་། གཞན་རྣམས་གཅིག་གི་དྲུང་དུ་མཐོལ་ལ། ཞག་ཏུ་ལོང་བའི་བཅབས་ཉེས་ནི་གང་ཟག་ཁྱད་པར་ཅན་མིན་པས་ཅི་ཙམ་བཅབས་པའི་ཞག་གྲངས་དང་ཉམས་པར་སྤོ་བ་དང་། དངོས་གཞི་མགུ་བ་སྤྱད་ཚུལ་རྣམས་ནི་སྔར་སྤྱི་དོན་གྱི་སྐབས་སུ་བཤད་གྲུབ་ལ། གང་ཟག་ཁྱད་པར་ཅན་གྱི་ལྷག་མའི་ཕྱིར་བཅོས་ནི། ཇི་སྐད་དུ། ངོ་ཚ་དང་ལྡན་པ་དང་། འདུལ་བ་འཛིན་པ་དང་། མདོ་སྡེ་འཛིན་པ་དང་། མ་མོ་འཛིན་པ་དང་། ཤེས་པས་ནི་གཅིག་གི་མདུན་དུ་བཤགས་པས་དགེ་འདུན་ལྷག་མ་ལས་ལྡང་ངོ་། །ཞེས་སོ། །དེ་ལ་སོ༵གས་པ་ལྟུང་བ་གཞན་རྣམས་ལྕི༵་ཡ༵ང་ལ༵་ལྟོ༵ས་ནས་བཤ༵གས་ཏེ༵་རི༵མ་པ༵ར་ཉེས་པ་ལས་ལྡ༵ང་བའི་ཚུལ་ནི། ཕམ་སྦོམ་ལྕི་བ་ལ་ཡུལ་དགེ་སློང་དྲུག ཡང་བ་ལ་ལྔ། ལྷག་སྦོམ་ལྕི་བ་ལ་བཞི། ཡང་བ་ལ་གཅིག་གི་དྲུང་དུ་བཤགས་པས་འདག་ལ། སྤང་ལྟུང་སོགས་སྡེ་ཚན་ཕྱི་མ་རྣམས་དང་། དགེ་ཚུལ་གྱི་ཉེས་ལྟུང་བཤགས་ཚུལ་རྣམས་སྔར་རང་རང་གི་བསྲུང་བྱ་བཤད་པའི་སྐབས་སུ་ཕྱོགས་ཙམ་བསྟན་པ་ཡིན་ནོ། །ལར་དུས་ཐམས་ཅད་དུ་ལྟུང་བ་ནམ་བྱུང་བའི་ཚེ་མཐོལ་བཤགས་བྱ་བ་ལ་འབད་པར་བྱ་ཞིང་། འཆི་བའི་ཚེ་ལྟུང་བ་མེད་པ་ཞིག་གལ་ཆེ་ལ། གལ་ཏེ་འཆི་བ་དེའི་ཚེ་ན་ཉེས་པ་མ་བཤགས་པ་དྲན་རྒྱུ་ཡོད་ན་ལུས་ངག་གིས་མཐོལ་བཤགས་ཚད་ལྡན་མ་ནུས་ཀྱང་ཡིད་ཀྱིས་བཤགས་སྡོམ་བྱས་པས་ཀྱང་འདག་པར་འགྱུར་ཏེ་མདོར། མཐར་དེ་ལ་རྩལ་རྐྱེན་མ་འབྱོར་བ་ཉིད་ན་ལས་བྱས་པ་དང་འདྲའོ་ཞེས་གསུངས་པའི་ཕྱིར་རོ། །དེ་རྣམས་ནི་ཉེས་པ་ཕྱིར་བཅོས་ཚུལ་ཡིན་ལ། མི་ནུས་པ་བྱིན་གྱིས་རླབས་པའི་ཚུལ་ནི། ཆད་ལས་དགོས་པའི་རིགས་སྔོན་དུ་མ་སོང་བ་དང་། བཤགས་ཡུལ་མེད་པ་དང་། ལྟུང་ཕྱིར་རྩོད་པ་སོགས་ཀྱི་རྐྱེན་དབང་གིས་བཤགས་པ་མ་གྲུབ་པ་རྣམས་ལས་གྲལ་དུ་མ་འདུས་གོང་དུ་བྱིན་གྱིས་བརླབས་ཤིང་ལྟུང་བ་ཐུན་མོང་བ་རྣམས་འདུས་ནས་གསོལ་བའི་ལས་ཀྱིས་བྱིན་གྱིས་བརླབས་པ་ཡིན་ནོ། །
དེ་ལྟར་བཤགས་པའི་ཚེ་ཡང་མེད་དུ་མི་རུང་བའི་གནད་དོན། མདོ༵ར་བསྡུ་ན༵་གཉེན་པོ་སྟོབ༵ས་བཞིར༵་མ༵་འདུས༵་པའི་གཤག༵ས་པ༵་མེ༵ད་དེ། ཆོས་བཞི་བསྟན་པའི་མདོ་ལས། བྱམས་པ་བྱང་ཆུབ་སེམས་དཔའ་ཆོས་དང་ལྡན་ན་སྡིག་པ་བྱས་ཤིང་བསགས་པ་ཐམས་ཅད་ཟིལ་གྱིས་གནོན་པར་འགྱུར་རོ། །བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང་། གཉེན་པོ་ཀུན་ཏུ་སྤྱོད་པ་དང་། སོར་ཆུད་པའི་སྟོབས་དང་། རྟེན་གྱི་སྟོབས་སོ། །ཞེས་གསུངས་པའི་ཕྱིར། དེ་ཡང་སྔར༵་བྱས༵་པའི་ཉེས་ལྟུང་ལ་འགྱོད༵་བཤག༵ས་བྱ་ཚུལ། དཔེར་ན་འགའ་ཞིག་གིས་མ་ཤེས་ཏེ་དུག༵་འཐུང༵་བས་ནད་ཀྱིས་གཟིར་བ་ན་འགྱོད་ནས་སླར་སྐྱུག༵ས་པ་ལྟར༵་ཁ་ཙམ་མ་ཡིན་པར་འགྱོད༵་པ༵་སྙིང༵་ནས༵་བསྐྱེད་པ་ནི་རྣམ༵་པར༵་སུན༵་འབྱིན༵་པའི་སྟོབ༵ས་དང་། དུག༵་ནད་ཀྱི་གཉེན་པོ་ལ༵་སྨ༵ན་བསྟེན་པ་བཞིན༵་སྒོ་གསུམ་གྱི་འཇུག༵་པ༵་དྲག༵་པོ༵་ཡི༵ས་ཉེས༵་པ་འདག་པའི་ཕྱིར༵་དགེ༵་བའི༵་ཕྱོགས་ཀྱི་གཉེན༵་པོ༵་ལ་ཀུན༵་ཏུ་སྤྱོད༵་པའི་སྟོབ༵ས་དང་། ཕྱིས་དུག༵་མི༵་འཐུང༵་བ་ལྟར༵་དེ་ལྟར་ལྟུང་བ་སྔ་མ་བཤགས་ནས། ཕྱིས༵་སུ་ནི་འདྲ་བའི་ཉེས་པ་མི་བྱེད་སྙམ་དུ་བསམ་ན༵ས་ཉེས༵་སྤྱོད་སྡོ༵མ་པ་ལ༵་བཤགས་ན་དག་པའི་ཕན་ཡོན་དང་། མ་བཤགས་ན་འདི་ཕྱིའི་ཉེས་དམིགས་ཡོད་པ་ལ་ངེས༵་ཤེ༵ས་དྲག༵་པོ༵་བསྐྱེད་པ་རྣམ༵་པར༵་སོ༵ར་ཆུད༵་པའི་སྟོབས༵་དང་། དུག་གི་གཉེན་པོ་སྨན་སྟེར་བའི་སྨན༵་པ༵་བསྟེན༵་པ་ལྟར༵་མཆོག་གསུམ་ལ་སྐྱབ༵ས་སུ་འགྲོ་ཞིང་བྱང་ཆུབ་མཆོག་ཏུ་སེམས༵་བསྐྱེད་པ་དང་། ཕུང་པོ་གསུམ་པའི་མདོ་སོགས་འདོན་པའི་སྒོ་ནས་ལྟུང༵་བ་བཤག༵ས་པའི་མདོ་ལ་སོག༵ས་པ་ཡིད་ཆེས་པའི་དད༵་པ༵་དྲག༵་པོ༵འི་སྒོ་ནས་བྱེད་པ་སྟེ་རྟེན༵་གྱི༵་སྟོབ༵ས་དང་བཞི༵་པོ་ལ་ཚུལ་བཞིན་དུ་སྤྱོད༵་ན་ལྟུང་བའི་འབྲས་བུ་ཕྱི་མའི་སྡུག་བསྔལ་བསྐྱེད་ནུས་རྣམས་འདག་ནུས་པས་འབད་པ་དོན་དང་ལྡན་པ་ཡིན་ལ། འོན༵་ཀྱང༵་ཆོས་འདི་པའི་ལུགས་ཀྱི་བཤགས་ཚུལ་རྣམས་སྔར་བཤད་པ་ལྟར་མ་བྱས་ན། ལྟུང་བ་དངོས་གཞི་ལས་ལྡང་མི་ནུས་པས་གཉིས་ཀ་ཆུན་གཅིག་དྲིལ་དུ་བྱེད་པ་གལ་ཆེའོ། །དེ་ལྟར་ཚུལ་བཞིན་བཤགས་པས་ཉེས་པ་འདག་པ་དེ་ལྟ་མོད། འོན་ཀྱང་སྡིག༵་ལྟུང༵་སྟོབ༵ས་དང་ལྡན༵་པ་བྱུང་རེ༵ས་ཀྱི་དེའི་གཉེན་པོ་ལ་ཚུལ་བཞིན་དུ་སྤྱོད༵་ན༵། དཔེར་ན་རྩ་ལྟུང་འཆབ་མེད་ཕྱིར་བཅོས་བྱས་ཀྱང་དངོས་གཞི་འདག་མི་ནུས་པས་དགྲ་བཅོམ་ཐོབ་པ་གཞན་ལས་ཆེས་དཀའ་བས་མཚོན་ནས་རྣམ་གྲོལ་གྱི་ས༵་གོང་མའི་ཡོན་ཏན་ཐོབ༵་པ་ལ་ཡུན༵་རི༵ང་དུ་འགོ༵ར་ཏེ། ཕྲ་ཞིང་ཕྲ་བ༵་ནས་སྙིང་དང་མིག༵་གི་འབྲས་བུ་ལྟར༵་ལས་ཀྱང་ལྷག་པར་སྲུང༵་དགོས་ཏེ་ལུང་ལས། གང་ཞིག་སྟོན་པ་ཐུགས་རྗེའི་བསྟན་པ་ལ། །ཡང་བར་སེམས་ཤིང་ཅུང་ཟད་འདའ་བྱེད་པ། །དེ་ནི་དེ་ལས་སྡུག་བསྔལ་གཞན་དབང་ཐོབ། །སྨྱིག་ཚལ་བྲེགས་པས་ཨམྲའི་ཚལ་ཉམས་བཞིན། །འདི་ན་ལ་ལ་རྒྱལ་པོའི་ཚིག་ཆེན་པོ། །ལན་འགའ་འདས་ནའང་ཆད་པ་ཐོབ་མི་འགྱུར། །ཐུབ་པའི་བཀའ་ལུང་ཚུལ་མིན་འདས་བྱས་ན། །དུད་འགྲོར་སྐྱེ་འགྱུར་ཨེ་ལའི་འདབ་ཀླུ་བཞིན། །ཞེས་པ་ལྟར་ཉེས་པ་ཆུང་ངུས་ཀྱང་རྣམ་སྨིན་ཆེན་པོ་བསྐྱེད་ལ། ཉམས་པའི་ཉེས་པ་གཞན་ཡང་སྔ་མ་ལས། དམ་ཆོས་ཐོས་པར་མི་འགྱུར་ལ། །ཐོས་པ་མྱུར་དུ་བརྗེད་པར་འགྱུར། །ས་ལམ་རྟོགས་པའང་ཡོངས་མི་སྐྱེ། །ཞེས་གསུངས་ཤིང་། གལ་ཏེ་ཚུལ་ཁྲིམས་འཆལ་བར་གྱུར་ནའང་གཞན་ལ་མ་བརྗོད་ན་གཞན་གྱིས་ཁྲེལ་བ་ལ་སོགས་པ་མི་འབྱུང་ངོ་སྙམ་ན་སྐྱེས་རབས་ལས། མ་མཐོང་བཞིན་དུ་སྡིག་པ་བྱེད་ན་ཡང་། །དུག་ཟོས་བཞིན་དུ་བདེ་བར་མི་འགྱུར་ཏེ། །ལྷ་དང་རྣམ་འབྱོར་ཅན་གྱི་མི་དག་གི །རྣམ་དག་མིག་གིས་མི་མཐོང་མི་སྲིད་དེ། །ཞེས་པ་ལྟར་ས་བླ་ན་གནས་པའི་ལྷ་རྣམས་ཀྱིས་བསྒྲགས་པས་གཏམ་ངན་ཕྱོགས་སུ་ཁྱབ་པ་དང་། ལྷ་དང་བཅས་པས་ཁྲེལ་བ་དང་། དམ་པའི་མདུན་དུ་ངོ་གནོང་བ་དང་། དགེ་འདུན་ཚོགས་པའི་དབུས་སུ་བག་ཚ་བ་དང་། སྦྱིན་བདག་གི་ཡོན་ལེན་པ་ལ་དཔའ་ཞུམ་པ་དང་། དཀར་ཕྱོགས་ཀྱི་ལྷ་རྣམས་ཀྱིས་མི་སྲུང་ཞིང་། ནག་ཕྱོགས་བདུད་རིགས་རྣམས་ཀྱིས་གླགས་རྙེད་པ་དང་། ཚེ་འདིར་མི་འདོད་པ་ཐམས་ཅད་ཐོག་ཏུ་འབབ་ཅིང་། ཕྱི་མ་ཕམ་ལྷག་སྦོམ་པོ་ལྟུང་བྱེད་སོར་བཤགས་ཉེས་བྱས་རྣམས་ལས་འདས་ན་རིམ་པར་ཚ་བའི་དམྱལ་བ་ནས་ཡང་སོས་ཀྱི་བར་དུ་སྐྱེ་བར་གསུངས་པས་གཟབ་དགོས་སོ། །
བཞི་པ་ཕན་ཡོན་ནི།
ཚུལ་བཞིན་དུ་མ་ཉམས་པར་སྲུང་ན་དེའི་ཕན༵་ཡོན༵་ནི། ཚེ་འདིར་ནད༵་དང༵་རྒྱལ༵་པོ༵འི་ཆད༵་པ་སོགས་ལས་ཐར་པའི་ཕྱིར༵་བླ༵ང་ན་དེ་འདྲའི་རྐྱེན༵་འགའ༵་ཞིག་སེལ༵་ནུས་ཀྱང༵་འཇིག༵ས་སྐྱོབ༵་ཀྱི་ཚུལ༵་ཁྲིམ༵ས་ཙམ་ཡི༵ན་ལ། ཕྱི༵་མ༵་ངན་སོང་གི་སྡུག་བསྔལ་གྱིས་འཇིགས་ནས། མངོན་མཐོ་ཙམ་ཐོབ་པའི་ཆེད༵་དུ་བླང༵་ན་ལེག༵ས་སྨོན༵་གྱི་ཚུལ༵་ཁྲིམས༵་ཞེས༵་རང་གི་ཇི་ལྟར་འདོད་པ་བཞིན་ལྷ༵་མི༵འི་བདེ༵་འབྲ༵ས་ཐོབ༵་པ་ཡིན་ཀྱང༵་ངེས་འབྱུང་གི་བསམ་པས་མ་ཟིན་པ་ཐར༵་པ༵་ཐོབ་པའི་ཐབས་མི༵ན་ནོ། །དེས་ན་འཁོར་བ་ལས་ངེས༵་པར༵་འབྱུང༵་བ༵་མྱང་འདས་གསུམ་གང་རུང་ཐོབ་པར་འདོད་པའི༵་བསམ་པས་ཟིན་པའི་རིགས་བརྒྱད་གང་རུང་གི་ཚུལ༵་ཁྲིམ༵ས་བླངས་ནས། སྡོམ༵་པ་མ་ཉམས་པར་སྲུང་བ་དང་ལྡན༵་ན༵་དགྲ༵་བཅོ༵མ་པ་སོགས་མྱང་འདས་གསུམ་གང་དོན་དུ་གཉེར་བ་དེ་ཐོབ༵་པ༵་ནི། དཔེར་ན་གཅུང་དགའ༵་བོ༵ས་དང་པོ༵འི་དུས་སུ་སྟོན་པའི་བཀས་དབང་མེད་དུ་སྡོམ་པ་བླངས། དེ་རྗེས་སྟོན་པས་རྫུ་འཕྲུལ་གྱིས་ཁྲིད་དེ་ལྷའི་བུ་མོ་རྣམས་བསྟན་པས། ཕྱི་མ་དེ་དང་ལྷན་ཅིག་སྐྱེ་བར་འདོད་ནས་བསླབ་པ་ལ་བརྩོན་པས་སྔར་གྱིས་སྡོམ་པ་དེ་ལེགས་སྨོན་གྱི་ཚུལ་ཁྲིམས་སུ་གྱུར། དེའི་འོག་ཏུ་དམྱལ་བའི་སྡུག་བསྔལ་བསྟན་པས་ངེས་འབྱུང་གི་བསམ་པ་སྐྱེས་ནས་དེ་ཕྱིན་ཆད་སོ་ཐར་གྱི་སྡོམ་པ་མཚན་ཉིད་པར་གྱུར་ནས་དགྲ་བཅོམ་པའི་འབྲས་བུ་མངོན་དུ་བྱས་པའི་རྣམ༵་པར་ཐར༵་པ་བཞིན༵་ནོ། །དེར་མ་ཟད་གནས་སྐབས་ཀྱི་ཕན་ཡོན་ཀྱང་། ཚངས་པ་མཚུངས་པར་སྤྱོད་པ་མཁས་པ་རྣམས་ཀྱིས་བསྔགས་པར་འོས་པ་དང་། འཕགས་ནོར་བདུན་གྱིས་ཕྱུག་པ་དང་། འགྱོད་པ་མེད་པར་འཆི་བའི་དུས་བྱས་ནས་ཕྱི་མར་ཕམ་པ་སོགས་ལྔ་བསྲུངས་པས། གཞན་འཕྲུལ་དབང་བྱེད། འཕྲུལ་དགའ་སོགས་འདོད་པའི་ལྷ་ལྔའི་གནས་སུ་སྐྱེ་ཞིང་། མཐར་ཐུག་འགྱོད་པ་མེད་པའི་ཚུལ་ཁྲིམས་ལ་བརྟེན་ནས་རྩེ་གཅིག་པའི་ཏིང་ངེ་འཛིན་གྲུབ་ཅིང་དེ་ལ་བརྟེན་ནས་མི་རྟོག་པའི་ཤེས་རབ་ཀྱིས་སྲིད་རྩ་བཅད་དེ་མྱ་ངན་ལས་འདས་པ་ཐོབ་བར་འགྱུར་ཏེ། ས་གའི་ལྷས། རབ་བསྔགས་ནོར་ནི་ཕུན་ཚོགས་ཤིང་། །ལྷ་ཡི་ཁང་བཟང་དམ་པར་སྐྱེ། །ཏིང་ངེ་འཛིན་དང་ངེས་འབྱུང་ཐོབ། །ཚུལ་ཁྲིམས་འདི་ནི་འབྲས་བུ་ཆེ། །ཞེས་དང་། དགེ་སློང་ལ་རབ་ཏུ་གཅེས་པའི་མདོ་ལས། ཤིན་ཏུ་ལེགས་པར་ཚུལ་ཁྲིམས་གང་། །སྡོམ་པའི་མི་དེ་མཛེས་པའི་གཟུགས། །འདུལ་བ་ལ་ནི་ཉེ་བར་གནས། །ཚུལ་ཁྲིམས་བསླབ་ལ་རང་ཡིད་ཆེས། །མི་དེ་ཉི་མ་གཅིག་ལ་ཡང་། །བསོད་ནམས་ཕུང་པོ་དཔག་ཏུ་མེད། །གསོག་ཅིང་སངས་རྒྱས་འབྲས་བུ་འགྲུབ། །ཅེས་སོ། །སྡོམ་པ་དེ་རྣམས་ཡོན་ཏན་གོང་མ་རྣམས་ཀྱི་རྟེན་དུ་འགྱུར་བ་ལ་སོགས་པའི་ཕན་ཡོན་ནི། སྐྱབ༵ས་གསུམ༵་འཛི༵ན་པའི་དགེ་བསྙེན་ལས་ཡོངས་རྫོགས་དགེ་བསྙེན་དང་། དེ་བཞིན་དུ་སོག༵ས་ཁོངས་ནས་དགེ་ཚུལ་དང་དགེ་སློང་གི་སྡོམ་པ་སྟེ་ཡོན༵་ཏན༵་ཕྱི༵་མ༵་ཕྱི་མ་མཆོ༵ག་ཏུ་གྲུབ་ཅིང་སྔ༵་མ༵་སྔ་མ་རྣམས་ཕྱི་མ་ཕྱི༵་མ༵འི་ཐུན༵་མོ༵ང་གི་ལམ༵་དུ་འགྲོ་བ་ཡིན༵་པའི་ཕྱིར༵། སོ་ཐར་གྱི་སྡོམ་པ་དེ་དག་ཀྱང་སེམ༵ས་བསྐྱེད༵་ཀྱི་སྡོམ་པའི་རྟེན་དུ་འགྲོ་ཞིང་། དེ་གཉིས་ཀ་གསང་སྔག༵ས་ཀྱི༵་སྡོམ་པའི་རྟེན་དུ་འགྲོ་བ་དེའི་ཕྱིར་ན། སྡོམ་པ་གོང་མ་གཉིས་ཀྱི་གདུལ༵་བྱ༵་ལའང༵་འོག་མ་གཉིས་འགྲོ་དགོས་པའི་ཚུལ། སོར་སྡོམ་རང་གི་ནང་གསེས་ཀྱི་གོང་འོག་རྣམས་རྟེན་དང་བརྟེན་པར་བཤད་པའི་ཚུལ་དེ༵་དང༵་མཚུང༵ས་ཤིང་། རྒྱུ་མཚན་དེའི༵་ཕྱིར༵་ན་ངེས་འབྱུང་གི་ཚུལ་ཁྲིམས་ནི་ལུང་དང་རྟོགས་པའི་ཡོ༵ན་ཏན༵་ཐམས་ཅད་ཀུན༵་གྱི༵་བསྐྱེད་པའི་གཞི༵་དང་། སྐྱེས་པ་གོང་དུ་འཕེལ་བར་བྱེད་པའི་རྟེན༵་དུ་འགྱུར་པ་ཡིན༵་ཏེ། བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་སོ། །དེ་ཡང་སྔོན་བསྟན་པ་དར་བའི་དུས་སུ་ཡུན་རིང་པོར་བསླབ་གཞི་ཡོངས་རྫོགས་ཀྱི་ཚུལ་ཁྲིམས་རྣམ་དག་སྲུང་བ་ལས། ད་ལྟ་བསྟན་པ་ནུབ་ལ་ཉེ་བའི་དུས་འདིར་ཉིན་ཞག་གཅིག་གི་རིང་ལ་བསླབ་གཞི་གཅིག་ཙམ་སྲུང་བ་ཕན་ཡོན་ཆེ་སྟེ། ཏིང་འཛིན་རྒྱལ་པོ་ལས། བསྐལ་པ་བྱེ་བ་གངྒཱའི་བྱེ་སྙེད་དུ། །དང་བའི་སེམས་ཀྱིས་ཟས་དང་སྐོམ་རྣམས་དང་། །གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོར་བྱས། །གང་ཞིག་དམ་ཆོས་རབ་ཏུ་འཇིག་པ་དང་། །བདེ་གཤེགས་བསྟན་པ་འགགས་པར་འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱད་པ། །བསོད་ནམས་འདི་ནི་དེ་བས་ཁྱད་པར་འཕགས། །ཞེས་གསུངས་པའི་ཕྱིར་རོ། །འདུལ༵་བ༵་སོ༵་ཐར༵་གྱི༵་རི༵མ་པར༵་ཕྱེ༵་བ༵་སྟེ༵་གཉིས༵་པའི་རྣམ་པར་བཤད་པ༵འོ༵། །དེ་ནས་གསུམ་པ་བྱང་ཆུབ་སེམས་དཔའི་བསླབ་པའི་མཚམས་རྣམ་པར་གཞག་པའི་རིམ་པར་ཕྱེ་བའི་དོན་བཤད་པར་བྱ་སྟེ། དེ་ཡང་སྲིད་པ་འདི་ན་མངོན་མཐོའི་དཔལ་ཇི་སྙེད་ཅིག་ཡོད་པ་འདི་རྣམས་མ་ཟད་ཉན་ཐོས་དང་རང་སངས་རྒྱས་རྣམས་ཀྱི་ཞི་བ་མྱ་ངན་ལས་འདས་པའི་ཡོན་ཏན་དག་ཀྱང་བདེ་བར་གཤེགས་པའི་གསུང་གི་རྒྱུ་ཁོ་ན་ལས་བྱུང་བ་ཡིན་ཞིང་། སངས་རྒྱས་ཉིད་ནི་བྱང་ཆུབ་སེམས་དཔའི་གནས་སྐབས་ན་གྲངས་མེད་གསུམ་སོགས་སུ་ཚོགས་གཉིས་བསགས་པ་ལས་བྱུང་ལ། བྱང་ཆུབ་་སེམས་དཔའ་ཉིད་ཀྱང་བྱང་ཆུབ་ཏུ་སེམས་བསྐྱེད་པ་ལས་འཁྲུངས་པས་ན། བྱང་ཆུབ་ཀྱི་སེམས་རིན་པོ་ཆེ་ནི་དཀོན་མཆོག་གསུམ་གྱི་འབྱུང་གནས་ཏེ། ཇི་སྐད་དུ།
སློབ་དཔོན་ཟླ་བ་གྲགས་པའི་ཞལ་ནས་ཀྱང་།
ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང་། །
སྙིང་རྗེའི་སེམས་དང་གཉིས་སུ་མེད་བློ་དང་། །
བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །
ཞེས་གསུངས་ལ། དེ་ལྟ་བུའི་བརྗོད་བྱ་ཕུན་སུམ་ཚོགས་པའི་དོན་སྟོན་པའི་ཐེག་པ་ཆེན་པོ་སྡེ་སྣོད་རྣམས་ནི་རྒྱལ་སྲས་རྣམས་ལ་ཇི་ལྟར་བསླབ་པར་བྱ་བའི་དོན་མ་ནོར་བར་འདོམས་པ་དང་། བསླབ་པ་སྒྲུབ་པའི་རྟེན་གནས་ཀྱང་ཡིན་པའི་ཕྱིར། མཆོག་གསུམ་དངོས་ཀྱི་ངོ་བོར་བཞུགས་པ་ཡིན་ལ། དེའི་རང་བཞིན་གཏན་ལ་དབབ་པའི་ཚུལ་ལ། ཁོག་དབུབ་གླེང་གཞི། སྡོམ་པ་མ་ཐོབ་པ་ཐོབ་བྱེད། ཐོབ་པ་མི་ཉམས་པར་སྲུང་བའི་ཐབས། ཉམས་ན་ཕྱིར་བཅོས་ཚུལ་ཏེ་དོན་རྣམ་པ་བཞིའི། དང་པོ་ཇི་ལྟར་བྱུང་བ་དང་ངོ་བོ་དང་དབྱེ་བའི་སྒོ་ནས་ཁོག་དབུབ་པ་ལ། དང་པོ་ནི། སྟོན་པ་འདི་ཉིད་བསྐལ་པ་གྲངས་མེད་བསམ་གྱིས་མི་ཁྱབ་པའི་སྔ་རོལ་དུ་དབང་པོའི་ཏོག་ཅེས་བྱ་བར་སངས་རྒྱས་ཟིན་ཀྱང་། བསྐལ༵་པ་བཟང༵་པོའི་དུས་འདིར་ཞིང་འདིའི་འགྲོ༵་བ་རྣམས་སྲིད་པ་ལས་ཞི་བའི༵་གྲོང་དུ་འདྲེན༵་པར༵་མཛད་པའི་ཆེད་དུ་སླར་ཡང་མཛད་པ་བཅུ་གཉིས་ལ་སོགས་པའི་སྒོ་ནས་མངོན་པར་བྱང་ཆུབ་པའི་ཚུལ་བསྟན་པ་ཡིན་ཏེ། རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །ཞེས་པ་ནས། ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་པའི་བར་ལྟར། སངས་རྒྱས་སྟོང་ལ་སོགས་པའི་རྣམ་པར་བྱོན་ནས་འགྲོ་བའི་དོན་མཛད་པ་དང་། མ་འོངས་པ་ནའང་སྲིད་པ་ཇི་སྲིད་དུ་དེ་ལྟ་བུའི་རྣམ་པར་རོལ་པ་བསམ་གྱིས་མི་ཁྱབ་པའི་སྒོ་ནས་འགྲོ་བའི་དོན་ལྷུན་གྱིས་གྲུབ་པར་མཛད་པ་ལས། ད་ལྟ་རྩོད་ལྡན་གྱི་དུས་འདིར་མཆོག་གི་སྤྲུལ་སྐུའི་རྣམ་པས་ཆོས་ཀྱི་རྣམ་གྲངས་ཇི་སྙེད་ཅིག་གསུངས་པ་ཐམས་ཅད་ཀྱང་། གདུལ་བྱའི་བློ་ལ་དེ་ལྟར་སྣང་བ་ཙམ་ལས་སྒྲ་ཚིག་རང་མཚན་པ་ནི་མེད་དེ། མདོ་སྡེ་ཡོན་ཏན་བཀོད་པའི་རྒྱལ་པོ་ལས། ང་ཡིས་ཅི་ཡང་མ་གསུངས་པར། །སེམས་ཅན་རྣམས་ལ་ཁྱབ་བརྡལ་སྣང་། །ཞེས་གསུངས་པའི་ཕྱིར་རོ། །ཁྱད་པར་དུ་ཤིན་ཏུ་རྒྱས་པ་ཆེན་པོ་བྱང་ཆུབ་སེམས་དཔའི་སྡེ་སྣོད་ཇི་ལྟར་གསུངས་པའི་ཚུལ་ནི། ཕུན་སུམ་ཚོགས་པ་ལྔ་ལྡན་ཏེ། སྟོན་པ་ཕུན་སུམ་ཚོགས་པ་རྣམ་འདྲེན་བཞི་པ་ཐུབ༵་པ་ཆེ༵ན་པོ་དེ༵ས། གནས་བྱ༵་རྒོད༵་ཕུང༵་པོའི་རི་བོ་ལ་སོ༵གས་པར། འཁོར་སྤྱིར་ཐེག༵་པ་ཆེན༵་པོའི་རིག༵ས་ཅན༵་བྱེ་བྲག་འཁོར་རྣམ་པ་བཞི་དང་། ལྷ་དང་ཀླུ་ལ་སོགས་པ་ཐུན་མོང་པ་དང་། ཐུན་མོང་མ་ཡིན་པ་སར་གནས་ཀྱི་བྱང་སེམས་དཔག་ཏུ་མེད་པ་ལ༵། ཆོས་ལྷག་པ་སེམས་ཀྱི་བསླབ་པ་གཙོ་བོར་སྟོན་པ་མདོ་སྡེའི་འདུལ་བ་བྱང་སེམས་ཀྱི་བསླབ་པའི་མཚམས་རྣམ་པར་གཞག་པ་དང་། མདོ་སྡེའི་མདོ་སྡེ་ཏིང་ངེ་འཛིན་ཟབ་ཅིང་རྒྱ་ཆེ་བ་དང་། མདོ་སྡེའི་མངོན་པ་ས་ལམ་གཟུངས་ཏིང་གི་རབ་དབྱེ་རྣམས་སྟོན་པ་བཀའ་བར་པ་མཚན་ཉིད་མེད་པ་དང་། ཤེས་རབ་ཀྱི་བསླབ་པ་གཙོ་བོར་སྟོན་པའི་མངོན་པའི་འདུལ་བ་ཐབས་སླ་བས་ཉོན་མོངས་འདུལ་བ་དང་། མངོན་པའི་མདོ་སྡེ་ཟབ་མོའི་དོན་ལ་འཇུག་པའི་ཚུལ་དང་། མངོན་པའི་མངོན་པ་རྒྱ་ཆེ་བ་ཕུང་ཁམས་སྐྱེ་མཆེད་ཀྱི་རབ་དབྱེ་སོགས་དང་། ཁྱད་པར་དེ་བཞིན་གཤེགས་པའི་སྙིང་པོའི་ཁམས་གཏན་ལ་འབེབས་པ་རྣམས་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་སྟེ། ཚིག་དོན་ཤིན༵་ཏུ༵་ཟབ་ཅིང་རྒྱས༵་པ༵འི་སྡེ༵་སྣོད༵་དཔག༵་ཏུ་མེད་ཅིང་བསམ་ཡས༵་པ་རྣམས། དུས་གདུལ་བྱའི་མོས་པ་བཞིན་རིམ་གྱིས་སམ་ཅིག་ཆར་དུ་གསུ༵ངས་པ་ལྟར་སྣང་བར་མཛད་དེ། དེ་ཉིད་ལས། གང་ཚེ་རིམ་གྱིས་མངོན་འདོད་པ། །དེ་དག་ཀུན་ལ་དེ་བཞིན་ཏེ། །དུས་གཅིག་ཉིད་དུ་འཇུག་ཅན་ལ། །ཆོས་ཀྱི་རྣམ་གྲངས་རྫོགས་པར་སྣང་། །ཡིད་བཞིན་རེ་བ་རྣམས་སྐོང་བའི། །གསུང་གི་ཆེ་བ་དེ་ཉིད་དོ། །ཞེས་སོ། །དེ་ཡང་འཁོར་ལོ་གསུམ་པོ་དྲང་ངེས་སུ་འདོད་ཚུལ། བཀའ་དང་པོ་དྲང་དོན་དུ་འདོད་ཚུལ་ཐམས་ཅད་མཐུན་ལ། བར་ཐ་གཉིས་ལ་བཞེད་པ་མི་མཐུན་པ་མང་ཡང་། སྐབས་འདིར་ནི་བར་པ་དྲང་ངེས་ཕྱེད་མ་དང་། ཐ་མ་ངེས་དོན་དུ་འདོད་དེ། དགོངས་པ་དངོས་འགྲེལ་ལས། དང་པོ་གཉིས་ཀྱི་སྐབས་སུ་འཁོར་ལོ་བསྐོར་བ་དེ་ཡང་བླ་ན་མཆིས་པ། སྐབས་མཆིས་པ། དྲང་བའི་དོན་རྩོད་པའི་གཞིའི་གནས་སུ་གྱུར་པ། ཞེས་གསུངས་ཤིང་། ཐ་མའི་སྐབས་སུ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་བསྐོར་ཏེ། འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན་ལགས་ཏེ་རྩོད་པའི་གཞིའི་གནས་སུ་གྱུར་པ་མ་ལགས་སོ། །ཞེས་གསུངས་པའི་ཕྱིར་དང་། མྱང་འདས་དང་གཟུངས་དབང་གིས་ཞུས་པའི་མདོར་འོ་མའི་སྨན་གྱི་དཔེ་དང་། ནོར་བུ་སྦྱོང་བའི་དཔེ་སོགས་ཀྱིས་གང་ཟག་བཀྲི་ཚུལ་གྱི་རིམ་དང་སྦྱར་ནས་གསུངས་པའི་ཕྱིར་རོ་ཞེས་བཞེད། དེ་ལྟར་གསུངས་པའི་སྡེ་སྣོད་རྣམས་རྗེས་འཇུག་རྣམས་ཀྱིས་བཀའི་བསྡུ་བ་དང་དགོངས་འགྲེལ་མཛད་པ་ལ་སོགས་པའི་སྒོ་ནས་ཇི་ལྟར་སྤེལ་བའི་ཚུལ་ནི། བཀའ་བསྡུ་ཐུན་མོང་བ་སྔར་ལྟར་ལ། ཐུན་མིན་ནི་རྒྱལ་པོའི་ཁབ་ཀྱི་ལྷོ་ཕྱོགས་བི་མ་སཾ་བྷ་བའི་རི་ལ་རྒྱལ་སྲས་འབུམ་ཕྲག་བཅུ་འདུས་ཏེ་བྱམས་པ་འཇམ་དབྱངས་གསང་བདག་གསུམ་གྱིས་སྡེ་སྣོད་གསུམ་བསྡུས་པར་བཤད་ཅིང་། འདིར་ཤིང་རྟ་ཆེན་པོའི་སྲོལ་གཉིས་ཀྱི་དབང་དུ་བྱས་ན་ཟབ་མོའི་མདོ་སྡེ་རྣམས་རྗེ་བཙུན་འཇམ༵་དཔལ་དབྱང༵ས་ཀྱིས་བཀའ༵་བསྡུས༵་ཤིང་དེས་རྗེས་སུ་བཟུང་བའི་ཐེག་པ་ཆེན་པོའི་སློབ་དཔོན་ཀླུ༵་སྒྲུབ༵་ཀྱིས་འཁོར་ལོ་བར་པའི་དགོངས་འགྲེལ་དབུ་མ་རིགས་ཚོགས་དང་། ཐ་མའི་དགོངས་འགྲེལ་བསྟོད་ཚོགས་སོགས་མཛད་ཅིང་། དེའི་སྲོལ་འཛིན་ཟླ་གྲགས་དང་། འཕགས་པ་ལྷ། ལེགས་ལྡན་འབྱེད་སོག༵ས་ཀྱིས༵་ཀྱང་དགོངས་འགྲེལ་གྱི་བསྟན་བཅོས་མང་པོ་མཛད་ནས་བཀྲལ༵་ལ། སེམས་བསྐྱེད་ཀྱི་ཕྱག་བཞེས་སོགས་ནི་ཞི༵་བ༵་ལྷ༵་དང་ཛེ་ཏ་རི་ལ་སོགས་པས༵་རྒྱ་ཆེར་སྤེལ༵་བ་ནི་ཟབ༵་མོ༵་ལྟ༵་བའི༵་ལུགས༵་ཡིན་ཞིང་། རྒྱ་ཆེ་བའི་མདོ་སྡེ་རྣམས་རྒྱལ་ཚབ་བྱམ༵ས་པ༵་མགོན་པོས༵་བཀའ༵་ཡི་བསྡུ༵་བ་མཛད་ནས༵་དགོངས་པ་འགྲེལ་བའི་བསྟན་བཅོས་བྱམས་པའི་ཆོས་སྡེ་ལྔ་མཛད་དེ། འཕགས་པ་ཐོག༵ས་མེད༵་ལ་བསྟན་ཅིང་དེས་ས་སྡེ་ལྔ་ལ་སོགས་པའི་བསྟན་བཅོས་མཛད་པ་དང་། དབྱིག་གཉེན་གྱིས་པྲ་ཀ་ར་ཎ་སྡེ་བརྒྱད་སོགས་མཛད་དེ། སྐུ༵་མཆེ༵ད་དེ་གཉིས་ཀྱིས་བཀྲ༵ལ་ཞིང་སྤེལ་བ་དང་། སེམས་བསྐྱེད་ཀྱི་ཕྱག་བཞེས་བོད་འདིར་ཇོ༵་བོ༵་རྗེ༵་དཔལ་ལྡན་ཨ་ཏི་ཤས༵་སྤེལ༵་ཞིང་རིམ་པར་བརྒྱུད་པ་ནི་རྒྱ༵་ཆེན༵་སྤྱོད༵་པའི༵་སྲོལ༵་ཡིན་ལ། པདྨ༵་སཾ་བྷ་བའི༵་རྗེས་སུ་འཇུག་པ་སྔ་འགྱུར་གྱི་རི༵ང་ལུགས༵་པ་རྣམས་ནི་སྔགས་ཀྱི་རྒྱུད་སྡེ་རྣམས་ལས་གསུངས་པའི་བྱང་སྡོམ་གྱི་ཐོབ་ཚུལ་དང་། དེའི་བསླབ་བྱའི་རྐང་གྲངས་ཕལ་ཆེར་ནཱ༵་ག༵རྫུ༵་ན༵འི་ལུགས་དང་མཐུན་པའི་གནད་ཀྱིས་དེ་དང་མཐུན༵་ལ། ལྟ་བ་ནི་སྲོལ་གཉིས་ཀ་དང་མཐུན་པར་སྣང་ངོ་། །དེ་ཡང་རྒྱ་ཆེན་སྤྱོད་པའི་སྲོད་འབྱེད་པ་པོར་གྲགས་པའི་འཕགས་པ་ཐོགས་མེད་སོགས་ཀྱི་ལྟ་བ་དབུ་མར་ངེས་ཀྱང་གྲུབ་མཐའ་གདུལ་བྱ་རྣམས་ཀྱི་ངོར་སེམས་ཙམ་དུ་བཀྲལ་བ་ཤས་ཆེ་ཡང་འགལ་བ་མེད་དོ། །
གཉིས་པ་ཐོབ་བྱ་སྡོམ་པའི་ངོ་བོ་ནི།
དེ་ལྟར་སྤེལ་བའི་བརྗོད་བྱའི་སྙིང་པོ་བྱང་ཆུབ་སེམས་ཀྱི་ངོ༵་བོ༵་གང་ཞེ་ན། ཚད་མེད་པའི་སེམས་ཅན་ཐམས་ཅད་ལ་ཡིད་དུ་འོང་བའི་བྱམས༵་པ་དང༵་། སྡུག་བསྔལ་ལ་མི་བཟོད་པའི་སྙིང༵་རྗེ༵ས་རྒྱུད༵་བརླན༵་ཅིང༵་། གཞན༵་གྱི༵་དོན༵་ཁོ་ནའི་ཕྱིར་དུ༵་ཆེད་དུ་བྱ་བ་ཤེས་རབ་ཀྱིས་རྫོགས་པའི་བྱང༵་ཆུབ༵་ལ་དམིགས་ཏེ་ཐོབ༵་པར་འདོད༵་པས༵་ཀུན་ནས་བསླངས་ཏེ་ཐབས་ཤེས་ཟུང་དུ་འཇུག་པའི་སེམས་སྨོན་འཇུག་གིས་བསྡུས་པ་ཕྱིན་དྲུག་གི་ངོ་བོར་གྱུར་པའི་སྒྲུབ་པ་ཁྱད་པར་བ་དེའི་མི་མཐུན་ཕྱོགས་གཞན་ལ་ཕན་པའི་གེགས་དང་རང་གི་རྫོགས་བྱང་གི་བར་ཆད་སྒོ༵་གསུམ༵་གྱི་ཉེས༵་པ༵་སྤོང༵་བ༵འི་སེམས༵་པ་རྒྱུན་ཆགས་པ༵འོ༵། །དེ་ལྟར་ཡང་མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་སོ། །དེ་ཡང་འཕགས་སེང་གཉིས་ཀྱིས་གཙོ་སེམས་ཏེ། དེ་ཡང་ཡིད་ཤེས་ཉིད་ལ་བཞེད་ཅིང་། ཐོགས་མེད་སྐུ་མཆེད་ནི་སེམས་བྱུང་ལ་བཞེད་དེ། དེ་ཡང་ཐོགས་མེད་ཀྱིས་ནི་བྱང་སར། བྱང་ཆུབ་སེམས་དཔའི་སྨོན་ལམ་གྱི་མཆོག་ནི་སེམས་བསྐྱེད་པ་སྟེ། ཞེས་འདུན་པ་ལ་བཞེད་ཅིང་། དབྱིག་གཉེན་གྱིས་རྒྱན་འགྲེལ་ལས། དོན་གཉིས་ལ་དམིགས་པའི་སེམས་པ་ནི་སེམས་བསྐྱེད་པའོ། །ཞེས་སེམས་པ་ལ་བཞེད་ལ། ཀུན་མཁྱེན་ཆེན་པོས་ནི། སེམས་བསྐྱེད་པས་ནི་སེམས་བྱུང་ཞར་ལ་བསྐྱེད་པར་འགྱུར་བའི་ཕྱིར་ཞེས་གཉིས་ཀ་ལ་བཞེད་དོ། །
གསུམ་པ་དེའི་དབྱེ་བ་ལ་གཉིས་ཏེ། དབྱེ་བ་དང་བསྡུ་བའོ། །དང་པོའང་གཉིས་ལས། དང་པོ་གཅིག་ནས་དྲུག་ཚན་གྱི་བར་དབྱེ་བ་ནི།
དེ་ལ་དབྱེ༵་བ༵་བྱས་ན་ཀླུ༵་སྒྲུབ༵་དང་ཐོ༵གས་མེ༵ད་གཉིས་ཀྱི་སྲོལ༵་གཉིས༵་སུ་གྲག༵ས་པ་རེ༵་རེ༵་ལའང་གཅིག༵་ནས༵་དྲུག༵་གི་བར༵་དང་། དབྱེ་གཞི་ལ་ལྟོས་ནས་སྨོན་འཇུག་གི་དབྱེ་བས་གཉིས༵་གཉིས༵་ཏེ༵། དེ་ཡང་དང༵་པོ༵་གཅིག་ཏུ་དབྱེ་ན་སྟོང༵་ཉིད༵་རྟོགས་པའི་ཤེས་རབ་ཀྱིས་དེ་མ་རྟོགས་པ་ལ་སྙིང༵་རྗེ༵ས་དྲངས་པའི༵་ཐབས་ཤེས་ཟུང་དུ་འཇུག་པའི་སྙིང༵་པོ༵་ཅན༵་བྱང་ཆུབ་ཀྱི་སེམས་དང་། ཡང་བསོད་ནམས་དང་ཡེ་ཤེས་ཀྱི་ཚོགས༵་གཉིས༵་ཀྱི་བསླབ༵་པ༵་ལ་ལྟོས་ནས་སམ། མྱང་འདས་ལས། ཀུན་རྫོབ་དོན་དམ་དབྱེ་བ་ཡིས། །བྱང་ཆུབ་སེམས་དེ་རྣམ་པ་གཉིས། །ཞེས་པ་ལྟར་རགས་པ་བརྡ་ལས་བྱུང་བ་ཀུན༵་རྫོ༵བ་སེམས་བསྐྱེད་དང་། ཕྲ་བ་ཆོས་ཉིད་ཀྱིས་ཐོབ་པ་དོན༵་དམ༵་སེམས་བསྐྱེད་གཉི༵ས་སུ་དབྱེ་བ་དང་། དག་པར་བྱེད་པའི་ཚུལ༵་ཁྲིམ༵ས་དང་། གནས་པར་བྱེད་པ་ཏིང༵་འཛིན༵་དང་། གྲོལ་བར་བྱེད་པ་ཤེས༵་རབ༵་ཀྱི་བསླབ༵་པ་གསུམ་མམ། སྡོམ་སྡུད་དོན་བྱེད་གསུམ་ལ་བརྟེན་ནས་གསུམ་དུ་དབྱེ་བ་དང༵་། ཚོགས༵་སྦྱོར༵་དུ་སྟོང་ཉིད་མཐའ་བྲལ་ལ་མོས༵་པས༵་སྤྱོད༵་པའི༵་སྒོ་ནས་གཞན་དོན་ལ་དམིགས་པའི་སེམ༵ས་བསྐྱེད༵་དང༵་། མ༵་དག༵་ས༵་བདུ༵ན་ན་བདག་གཞན་མཉམ་པ་ཉིད་དུ་རྟོགས་པས་ལྷ༵ག་བསམ༵་དག༵་པའི༵་སེམས་བསྐྱེད་དང༵་། དག༵་པ༵་ས༵་གསུམ༵་ན་རྣམ་པར་མི་རྟོག་པའི་ཡེ་ཤེས་རྩོལ་མེད་དུ་འབྱུང་ཞིང་། གཞན་དོན་ངང་གིས་འགྲུབ་པས་རྣམ༵་པར༵་སྨིན༵་པའི༵་སེམས་བསྐྱེད་དང༵་། དམིགས་པ་མེད་པའི་ཐུག༵ས་རྗེ༵་ཆེན༵་པོ༵ས་སྒྲིབ༵་གཉིས་བག་ཆགས་དང་བཅས་པ་ཀུན༵་སྤང༵་བ༵་ནི༵། སངས༵་རྒྱས༵་ཀྱི་ས༵་ཡི༵་སེམས༵་བསྐྱེད༵་དག༵་དང༵་བཞིར༵་དབྱེ་བ་དང་། ལྔ༵་རུ་དབྱེ་བ་ནི༵། ཚོགས་ལམ་ན་སེམས་དང་པོ་བསྐྱེད་ཅིང་ལམ་ལ་གསར་དུ་འཇུག་པས་ལས་དང་པོའི་སེམས་བསྐྱེད་དང་། སྦྱོར་ལམ་ན་དེ་ཡོངས་སུ་སྦྱོང་བ་བྱས་པའི་དང་། མཐོང་ལམ་ན་ཆོས་ཉིད་ཀྱི་དོན་མངོན་སུམ་དུ་མཐོང་བའི་དང་། སྒོམ་ལམ་ན་དེ་ལྷན་སྐྱེས་ཀྱི་སྒྲིབ་པ་ལས་རྣམ་པར་གྲོལ་བཞིན་པའི་དང་། མི་སློབ་པའི་ལམ༵་ན་འདུས་མ་བྱས་པའི་ཡེ་ཤེས་ཇི་བཞིན་པ་མངོན་དུ་གྱུར་པ་མཐར་ཐུག་པའི་ངང་ནས་་་འགྲོ་དོན་ལྷུན་གྲུབ་ཏུ་འབྱུང་བ་སར་གནས་རྣམས་ཀྱི་ཡང་ཇི་བཞིན་སྤྱོད་ཡུལ་དུ་མ་གྱུར་པས་བསམ་གྱིས་མི་ཁྱབ་པའི་སེམས་བསྐྱེད་པ་ལྔ༵་ནི། ཉི་ཁྲི་ལས། ལས་དང་པོ་པའི་སེམས་བསྐྱེད་པ་དང་། ཡོངས་སུ་སྦྱོང་བ་བྱས་པའི་སེམས་བསྐྱེད་པ་དང་། ཆོས་མཐོང་བའི་སེམས་བསྐྱེད་པ་དང་། རྣམ་པར་གྲོལ་བའི་སེམས་བསྐྱེད་པ་དང་། བསམ་གྱིས་མི་ཁྱབ་པའི་སེམས་བསྐྱེད་པ་སྟེ། ཞེས་སོ། །དྲུག༵་ཏུ་དབྱེ་ན་ནི༵། ཕར༵་ཕྱིན༵་དྲུག༵་གི་ལྡོག་པ་ལ་ལྟོས་ནས་དྲུག་ཏུ་འགྱུར་རོ། །
གཉིས་པ་ས་མཚམས་ཀྱི་དབྱེ་བ་ནི།
གཞན་ཡང་དཔེ་གྲོགས་མཚུངས་ཆོས་གསུམ་དང་སྦྱར་བའི་སྒོ་ནས་དབྱེ་ན། ས༵་གསེ༵ར་ཟླ༵་བ༵་མེ༵་ལ་སོ༵གས་པའི་ཉེར༵་གཉིས༵་ནི༵། མངོན་རྟོགས་རྒྱན་ལས། དེ་ཡང་ས་གསེར་ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་བཞིན་ནོར་བུ་ཉི་མ་ཀླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་བཀོད་མའི་ཆུ་དང་ནི། །སྒྲ་སྙན་ཆུ་བོ་སྤྲིན་རྣམས་ཀྱིས། །རྣམ་པ་ཉི་ཤུ་རྩ་གཉིས་སོ། །ཞེས་པ་ལྟར། གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་བསྐྱེད་ཆོས་ཅན། དཔེ་ས་ལྟ་བུ་ཡིན་ཏེ། དཀར་ཆོས་ཐམས་ཅད་བསྐྱེད་པའི་གཞིར་གྱུར་པའི་ཕྱིར། དེ་བཞིན་དུ་སྦྱར་ཏེ། རྒྱུན་གནས་པའི་བསམ་པ་བྱང་ཆུབ་ཀྱི་བར་དུ་འགྱུར་བ་མེད་པས་གསེར་ལྟ་བུ་དང་། བསམ་པ་དེ་ལྷག་པར་གྱུར་པས་དགེ་ཆོས་གོང་དུ་འཕེལ་བས་ཟླ་བ་ལྟ་བུ་དང་། ཕྱིན་དྲུག་ལ་དངོས་སུ་སྦྱོར་བས་སྒྲིབ་པའི་བུད་ཤིང་བསྲེགས་པས་མེ་ལྟ་བུ་དང་། སེམས་ཅན་རྣམས་ཚིམ་པར་བྱེད་ཅིང་མི་ཟད་པས་སྦྱིན་པ་གཏེར་ལྟ་བུ་དང་། ཡོན་ཏན་རིན་པོ་ཆེ་ཐམས་ཅད་བསྐྱེད་པས་ཚུལ་ཁྲིམས་རིན་པོ་ཆེའི་འབྱུང་གནས་ལྟ་བུ་དང་། མི་འདོད་པས་ཡིད་མི་འཁྲུགས་པས་བཟོད་པ་མཚོ་ལྟ་བུ་དང་། བདུད་ཀྱིས་མི་ཕྱེད་པས་བརྩོན་འགྲུས་རྡོ་རྗེ་ལྟ་བུ་དང་། མཚན་མས་མི་གཡོ་བས་བསམ་གཏན་རི་ལྟ་བུ་དང་། སྒྲིབ་གཉིས་ཀྱི་ནད་ཞི་བས་ཤེས་རབ་སྨན་ལྟ་བུ་དང་། དགེ་རྩ་ཆུད་མི་ཟ་ཞིང་གཞན་དོན་སྒྲུབ་པ་ལ་མཁས་པས་ཐབས་བཤེས་གཉེན་ལྟ་བུ་དང་། རང་གཞན་གྱི་རེ་བ་སྐོང་བས་སྨོན་ལམ་ཡིད་བཞིན་ནོར་བུ་ལྟ་བུ་དང་། གདུལ་བྱའི་རྒྱུད་ཀྱི་དགེ་བའི་ལོ་ཏོག་སྨིན་པར་བྱེད་པས་སྟོབས་ཉི་མ་ལྟ་བུ་དང་། གདུལ་བྱ་འདུན་པར་བྱེད་པའི་ཆོས་སྟོན་པས་ཡེ་ཤེས་གླུ་དབྱངས་ལྟ་བུ་དང་། གཞན་དོན་ཐོགས་མེད་དུ་སྒྲུབ་པས་མངོན་ཤེས་རྒྱལ་པོ་ལྟ་བུ་དང་། བསོད་ནམས་དང་ཡེ་ཤེས་ཟད་མི་ཤེས་པས་ཚོགས་གཉིས་བང་མཛོད་ལྟ་བུ་དང་། དུས་གསུམ་གྱི་འཕགས་པ་རྣམས་ཀྱི་གཤེགས་ཤུལ་ཡིན་པས་བྱང་ཕྱོགས་ལམ་པོ་ཆེ་ལྟ་བུ་དང་། མཐའ་གཉིས་སྤང་བའི་ལམ་དུ་འགྲོ་བས་ཞི་ལྷག་བཞོན་པ་བཟང་པོ་ལྟ་བུ་དང་། ཚིག་དོན་མི་བརྗེད་ཅིང་གཞན་ལ་སྟོན་པས་གཟུངས་སྤོབས་བཀོད་མའི་ཆུ་ལྟ་བུ་དང་། ཐར་འདོད་ཀྱི་གདུལ་བྱ་རྣམས་ལ་ཆོས་སྙན་པར་སྒྲོགས་པས་ཆོས་ཀྱི་དགའ་སྟོན་སྒྲ་སྙན་ལྟ་བུ་དང་། གཞན་དོན་འབད་མེད་དུ་འབྱུང་ཞིང་རྣམ་པ་ཐམས་ཅད་མཁྱེན་པའི་རྒྱ་མཚོར་ངང་གིས་འབབ་པས་བགྲོད་པ་གཅིག་པའི་ལམ་ཆུ་བོ་ལྟ་བུ་དང་། ཆོས་ཀྱི་དབྱིངས་ལས་མ་གཡོས་བཞིན་གདུལ་བྱའི་ལོ་ཏོག་སྨིན་པར་མཛད་པས་ཆོས་ཀྱི་སྐུ་སྤྲིན་ལྟ་བུ་སྟེ་ཉི་ཤུ་རྩ་གཉིས་སོ། །དེ་དག་ས༵་མཚམ༵ས་ཀྱིས༵་ཕྱེ༵་ན་འདུན་སོགས་གསུམ་ཚོགས་ལམ་གསུམ་ནའོ། །སྦྱོར་བ་ནི་སྦྱོར་ལམ་ནའོ། །ཕར་ཕྱིན་བཅུ་ནི་མཐོང་སྒོམ་གྱིས་བསྡུས་པའི་ས་བཅུ་ནའོ། །མངོན་ཤེས་ནས་གཟུངས་སྤོབས་ཀྱི་བར་ལྔ་ནི་དག་པ་ས་གསུམ་ལ་ཁྱབ་པར་ཡོད་དོ། །ཆོས་ཀྱི་དགའ་སྟོན་སོགས་གསུམ་ནི་སངས་རྒྱས་ཀྱི་ས་ཞེས་ཐེག་ཆེན་དགྲ་བཅོམ་ཞུགས་པ་ས༵་བ༵ཅུ་པའི༵་སྦྱོར་དངོས་རྗེས་གསུམ་ན་ཡོད་པ་སྟེ། དེ་ལྟར་ན་ཚོགས་ལམ་དང་པོ་ནས་རྒྱུན་མཐའི་བར༵་དུ༵་བཞག་པའོ༵། །
གཉིས་པ་བསྡུ་བ་ནི།
དེ་ལྟར་དབྱེ་སྒོ་བདུན་གྱི་སྒོ་ནས་བཤད་པ་དེ་ཀུན༵་ཀྱང༵་མདོར༵་བསྡུ་ན༵་སྨོན༵་འཇུག༵་རྣམ༵་པ༵་གཉིས༵་སུ་འདུས་ཏེ། དེ༵་ཡང༵་བསམ༵་པས༵་གཞན་དོན་དུ་འབྲས་བུ་རྫོགས་བྱང་ལ་སྨོན༵་པ་དང༵་། དེའི་ཆེད་དུ་སྦྱོར༵་བ༵ས་ཕྱིན་དྲུག་གི་ལག་ལེན་ལ་ཁྱབ༵་པ་སྟེ། དེའི་ཚུལ་ཡང་དཔེར་ན་དང་པོ་ནི་སྐྱེས་བུ་ལམ་དུ་འགྲོ༵་བར༵་འདོད༵་པ་ལྟ་བུ་དང༵་། གཉིས་པ་ནི་འགྲོ༵་བ༵་དངོས་ཇི༵་ལྟ་བ་བཞིན༵་ཏེ། དེ་ཡང་འགྲོ་བཞིན་པའི་གནས་སྐབས་ན་འགྲོ་འདོད་མི་འདོར་བ་ལྟར་འཇུག་པ་ཕྱིན་དྲུག་ལ་སློབ་བཞིན་པ་ནའང་སྨོན་པ་སེམས་བསྐྱེད་ཡོད་པ་ཡིན་ནོ༵། །
གཉིས་པ་མ་ཐོབ་པ་ཐོབ་པར་བྱེད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟར་རང་བཞིན་གཏན་ལ་ཕབ་ནས་དང༵་པོ༵་སེམས་བསྐྱེད་ཀྱི་སྡོམ༵་པ༵་དེ་མ༵་ཐོབ༵་པ་ཐོབ༵་པའི་ཚུལ༵་ལ་ནི༵་ཞེས་པའོ། །
གཉིས་པ་རྒྱས་པར་བཤད་པ་ལ། མཚན་ཉིད་དང་ལེན་ཚུལ་གཉིས་ལས། དང་པོ་༼མཚན་ཉིད་༽ནི།
བསྐྱེད་བྱ་ཀུན་རྫོབ་སེམས་བསྐྱེད་ཀྱི་མཚན་ཉིད་ནི། གཞན་དོན་དུ་རྫོགས་བྱང་ལ་དམིགས་པའི་ཐེག་ཆེན་སློབ་པའི་སེམས་བསྐྱེད་གང་ཞིག བྱང་འཕགས་ཀྱི་མཉམ་བཞག་གི་ངོ་བོར་གྱུར་པའི་སེམས་བསྐྱེད་རྣམ་པར་བཅད་པའོ། །མཚན་གཞི་ནི་ཐེག་ཆེན་ཚོགས་སྦྱོར་བའི་རྒྱུད་ཀྱི་དང་། བྱང་འཕགས་ཀྱི་རྗེས་ཐོབ་ཀྱི་ངོ་བོར་གྱུར་པའི་སེམས་བསྐྱེད་ལྟ་བུའོ། །དབྱེ་ན་མདོ་སྡེའི་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །མི་བརྟན་པ་དང་བརྟན་འབྱུང་བ། །གཞན་གྱིས་བསྟན་པའི་སེམས་བསྐྱེད་བཤད། །ཅེས་གསུངས་པ་ལྟར་རོ། །
གཉིས་པ་ལེན་ཚུལ་ལ་གཉིས་ལས། དང་པོ་ཀུན་རྫོབ་སེམས་བསྐྱེད་ཆོ་ག་ལ་བརྟེན་ནས་བླང་ཚུལ་ནི།
འདི་ཉིད་རགས་པ་བརྡ་ལས་བྱུང་བ་ཡིན་པའི་ཕྱིར་ལེན༵་ཚུལ༵་ལ། ཡུལ་ནི་སྲོལ་གཉིས་མཐུན་པར་སེམས་བསྐྱེད་ཀྱི་སྡོམ༵་པ་ལ་གནས༵་ཤིང་། དེ་འབོགས་པའི་ཆོ་ག་ལ་མཁས་པ་ཟང་ཟིང་ལྷུར་མི་ལེན་པར་བརྩེ་བས་གདུལ་བྱ་རྗེས་སུ་འཛིན་པའི་དགེ༵་བའི༵་བཤེས༵་གཉེན༵་མཚན་ཉིད་དང་ལྡན་པ་དགོས་ལ༵། དེ་ཡང་སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང་། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་བཏང་ངོ་། །ཞེས་པ་དང་། ལམ་སྒྲོན་ལས། སྡོམ་པའི་ཆོ་ག་ལ་མཁས་དང་། །བདག་ཉིད་གང་ཞིག་སྡོམ་ལ་གནས། །སྡོམ་པ་འབོགས་བཟོད་སྙིང་རྗེར་ལྡན། །བླ་མ་བཟང་པོར་ཤེས་པར་བྱ། །ཞེས་སོ། །གང་གིས་ལེན་པའི་གང་ཟག་ནི། ཟབ་མོ་ལྟ་བའི་སྲོལ་ལྟར་ན། བརྡ་ཤེས་ཤིང་ལེན་འདོད་ཡོད་ན་དལ་འབྱོར་གྱི་ལུས་རྟེན་ཁོ་ན་དགོས་པར་མ་ངེས་ཏེ། རྫོགས་བྱང་དོན་གཉེར་གྱི་བསམ་པ་དངོས་སུ་སྐྱེ་རུང་དུ་ཡོད་པའི་སེམས་ཅན་ཀུན་ཐེག༵་ཆེན༵་གྱི་སྣོད༵་དུ་གྱུར༵་ཅིང་། དེས་ན་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་དང་། འབྲས་བུ་བླ་ན་མེད་པའི་བྱང་ཆུབ་ཆེན་པོ་ལ་དད༵་པ་དང་ལྡན༵་པའི་སློབ༵་མ༵་ཡིས༵། ཇི་ལྟར་ལེན་པའི་ཆོ་ག་ལ་སྦྱོར་བ་ནི། གདམས་ངག་ཁྱད་པར་ཅན་འཁོར་བའི་མཐའ་ལ་སྐྱོ་བ་བསྐྱེད་ཅིང་ཞི་བའི་མཐའ་ལ་ཞེན་པ་བཀག་ནས་མཐའ་གཉིས་སྤོང་བའི་བྱང་ཆུབ་ཀྱི་སེམས་ལ་སྤྲོ་བ་བསྐྱེད་པའི་ཐབས་གསུམ་གྱིས་བློ་བཅོས་ཤིང་། ཡུལ་ཁྱད་པར་ཅན་སློབ་དཔོན་ལ་མཎྜལ་ཕུལ་ནས་རྟེན་ཁྱད་པར་ཅན་མཆོག་གསུམ་ལ་སྐྱབས་སུ་འགྲོ་ཞིང་ཐབས་ཁྱད་པར་ཅན་ཡན༵་ལག༵་བདུན༵་པས་ཚོགས་བསགས་པའི་མཐར༵་དངོས་གཞི་བདེ་སྡུག་གཏོང་ལེན་གྱིས་བློ་སྦྱོང་བར་བྱས་ཏེ། དགོངས་གསོལ་གསུམ་སྔོན་དུ་བཏང་ནས་ཇི་ལྟར་སྔོན་གྱི་སོགས་ཆོ་གའི་ཚིག་ལན་གསུམ་གྱིས་སྨོན༵་འཇུག༵་གཉིས་སྟབས༵་གཅིག༵་ཏུ༵་ལེན༵་ཞིང༵་། རྗེས་ཀྱི་བྱ་བ་རང༵་དགའ་བ་བསྒོམས་ཤིང་གཞན༵་དགའ༵་བ༵་སྒོམ༵་དུ་གཞུག་ནས་གཏང་རག་འབུལ་ཞིང་བསླབ་བྱ་མདོ་ཙམ་བཤད་པ༵་རྣམ༵ས་ནི་ཀླུ༵་སྒྲུབ༵་ཀྱི་ལུག༵ས་ཡིན༵་ལ། ཐོགས༵་མེད༵་ཀྱི་བཞེད༵་པ༵་ནི༵། རྟེན་ཀྱི་གང་ཟག་སྨོན༵་སེམས༵་ཙམ་ལེན༵་པ་ལ༵་སོ༵་ཐར༵་གྱི་སྡོམ་པ་སྔོན་དུ་འགྲོ་མི༵་དགོས༵་ཀྱང༵་། འཇུག་སྡོམ་མ་ཐོབ་པ་ཡང༵་དག༵་པར་བླང༵་བ༵་ལ་སོ་ཐར་རིགས༵་བདུན༵་གང་རུང་གི་སྡོམ་པ་སྔོན༵་དུ་སོང༵་ནས༵་ལེན་དགོས་ཏེ། ལམ་སྒྲོན་ལས། སོ་སོར་ཐར་པ་རིགས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་སོ། །ཇི་ལྟར་ལེན་པའི་ཆོ་ག་ལ་རྟེན་ངེས་པར་བྱ་བ་སྔར་ལྟར་གདམས་ངག་གསུམ་གྱིས་བློ་བཅོས་ནས། སྦྱོར་བ་རྗེས་སུ་སྒྲུབ་པ་ལ་གསུམ་ལས། སྦྱོར་བ་ནི། ཡུལ་ཁྱད་པར་ཅན་ལ་མཎྜལ་ཕུལ་ནས་གསོལ་བ་འདེབས། རྟེན་ཁྱད་པར་ཅན་ལ་སྐྱབས་སུ་འགྲོ། ཐབས་ཁྱད་པར་ཅན་ཚོགས་བསགས་ཏེ། དངོས་གཞི་ནི་རང་སྟོབས་རིགས་སད་པ་དང་གཞན་སྟོབས་རྫོགས་བྱང་གི་ཕན་ཡོན་མཐོང་བ་ལ་སོགས་པ་དང་། སྦྱོར་བའི་སྟོབས་འདུ་ཤེས་གསུམ་བསྐྱེད་དེ། དགོངས་གསོལ་སྔོན་དུ་འགྲོ་བས་བདག་མིང་འདི་ཞེས་བགྱི་བ་སྐྱེ་བ་འདི་དང་། ཞེས་པ་ནས་མྱ་ངན་ལས་འདའ་བར་བགྱིའོ་ཞེས་པའི་བར་ལན་གསུམ་བཟླས་པས་སྨོན་སྡོམ་བླང་ལ། རྗེས་སྤྲོ་བ་བསྐྱེད་པ་བསླབ་བྱ་བསྟན་པ་གཏང་རག་བྱ་བ་རྣམས་སོ། །འཇུག་སྡོམ་ནི། སྦྱོར་བ་བསམ་པ་བརྟགས་པ། མྱུར་དུ་སྦྱིན་པར་གསོལ་བ་འདེབས་པ། བར༵་ཆད༵་དྲི༵་བ་དང༵་། བསླབ༵་པའི༵་གནས་གོ་བར་བྱས་ནས་སྤྲོ་བ་དྲིས་ཏེ། དངོས་གཞི་ནི་སློབ་དཔོན་གྱིས་རིགས་ཀྱི་བུ་མིང་འདི་ཞེས་བྱ་བ་ཁྱོད་ཅེས་པ་ནས། སེམས་ཅན་གྱི་དོན་བྱེད་པའི་ཚུལ་ཁྲིམས་ནོད་དམ་ཞེས་གསུམ་བརྗོད་ཅིང་། སློབ་མས་ཀྱང་ནོད་ལགས་ཞེས་ཁས༵་ལེན༵་པས་སྡོམ་པ་ཐོབ་པར་འགྱུར་རོ། །སོག༵ས་ཁོངས་ནས་རྗེས་ཀྱི་ཆོ་ག་སྟོན་ཏེ། མཁྱེན་པར་གསོལ་བ། ཕན་ཡོན་བསྟན་པ། གསང་བར་གདམས་པ། བསླབ་བྱ་བསྟན་པ། གཏང་རག་འབུལ་བ་རྣམས་སོ། །དེ་ནས་རང་བཞིན་གཏན་ལ་དབབ་པ་ཞེས་མདོར་བསྡུས་ཏེ་ཕན་ཡོན་བརྗོད་པ་ཙམ་བྱ་བ་སྟེ། དེ་ལྟར་སྨོན༵་འཇུག༵་གི་ཆོ༵་ག༵་སོ༵་སོ༵འི་སྒོ༵་ནས༵་རིམ་པ་བཞིན་དུ་ལེན༵་པ་ཡིན་ནོ། །གལ་ཏེ་ལེན་ཡུལ་བཤེས་གཉེན་མཚན་ཉིད་དང་ལྡན་པ་མ་རྙེད་ན་རྒྱལ༵་བའི༵་སྐུ་གཟུགས་ཀྱི་རྟེན༵་ལ༵འང༵་བདག་ཉིད་ཀྱིས་བླང་ཡང་རུང༵་བར༵་སྲོལ༵་གཉིས༵་ཀ་མཐུན༵་པར་བཞེད་ལ། རང་སྟོབས་ཀྱི་ནུས་པ་ཡོད་ན་རྟེན་མེད་ཀྱང་རྒྱལ་བ་སྲས་བཅས་མདུན་མཁར་བསམ་ལ་དེའི་དྲུང་དུ་ལེན་པར་ཡང་འཇམ་དཔལ་ཞིང་བཀོད་ཀྱི་མདོ་ལས་གསུངས་པ་ལྟར་ལམ་སྒྲོན་དུ་བཤད་དོ། །སྡོམ་པ་ཐོབ་པའི་མཚམས་ནི། སློབ་དཔོན་རྒྱ་མཚོའི་སྤྲིན་གྱིས་བརྗོད་པ་དང་པོས་སྨོན་སེམས། གཉིས་པས་འཇུག་སེམས། གསུམ་པས་གཉིས་ཀ་བརྟན་པར་ཐོབ་བོ་ཞེས་གསུངས་ནའང་། དབུ་མ་ལུགས་ཀྱི་ཆོ་ག་ལ་འགྲིགས་ཀྱང་འདིར་སྲོལ་གཉིས་ཀའི་ཐོབ༵་མཚམ༵ས་ཐུན་མོང་དུ་བསྟན་པ་ཡིན་པས་རང་རང་གི་འབོགས་ཆོག་བརྗོ༵ད་པ༵་གསུམ༵་གྱི༵་ཐ༵་མ་ལ༵་འདོད་པའོ༵། །
གཉིས་པ་དོན་དམ་སེམས་བསྐྱེད་ཆོ་ག་ལ་མི་ལྟོས་པར་ཐོབ་ཚུལ་ལ། དོ༵ན་དམ༵་སེམས༵་བསྐྱེད༵་ཀྱི་ངོ་བོ་ངོས་བཟུང་བ་ལ། མཚན་ཉིད་ནི །རྣམ་པར་མི་རྟོག་པའི་ཆོས་ཉིད་མངོན་སུམ་དུ་རྟོགས་པའི་ཡེ་ཤེས་གང་ཞིག བྱང་འཕགས་ཀྱི་མཉམ་བཞག་གི་ངོ་བོར་གྱུར་པའི་དང་། སངས་རྒྱས་ཀྱི་སའི་མཉམ་རྗེས་དབྱེར་མེད་ཀྱི་ངོ་བོར་གྱུར་པའི་སེམས་བསྐྱེད་དོ། །ཐ་སྙད་འདོད་ཚུལ་གྱིས་དབྱེ་ན་ཕར་ཕྱིན་ཐེག་པའི་སྐབས་དོན་དམ་ནི་ཆོས་དབྱིངས་དང་སེམས་བསྐྱེད་ནི་དེ་མངོན་དུ་རྟོགས་པའི་ཡེ་ཤེས་ལ་བཤད་ཅིང་། དེ་ཐོབ་པའི་ཚུལ་ཡང་ཡོངས་འཛིན། རྗེས་སྒྲུབ། རྟོགས་པ་སྟེ་དམ་པ་གསུམ་དང་ལྡན་པའི་ཚུལ་མདོ་སྡེའི་རྒྱན་ལས། རྫོགས་པའི་སངས་རྒྱས་རབ་མཉེས་བྱས། །བསོད་ནམས་ཡེ་ཤེས་ཚོགས་རབ་བསགས། །ཆོས་ལ་མི་རྟོག་ཡེ་ཤེས་ནི། །སྐྱེ་ཕྱིར་དེ་ནི་དམ་པར་འདོད། །ཅེས་སོ། །སྔགས་ཀྱི་ཐེག་པར་ནི་གཟུང་འཛིན་གཉིས་དང་བྲལ་བའི་འོད་གསལ་བའི་ཡེ་ཤེས་གཞི་ལ་གནས་པ་ལ་འདོད་དེ། གསང་འདུས་རྩ་རྒྱུད་ལས། རང་སེམས་གདོད་ནས་མ་སྐྱེས་པ། །སྟོང་པ་ཉིད་ཀྱི་རང་བཞིན་ནོ། །ཞེས་སོ། །དེ་འདྲ་བ་དེ་ཆོ༵་ག༵འི་སྒོ༵་ནས༵་བླང༵ས་ཏེ་ཐོབ༵་པའི༵་ཚུལ་སྒྱུ་འཕྲུལ་དྲྭ་བ་དང་། རྣམ་སྣང་མངོན་བྱང་དང་། རིམ་པ་ལྔ་པ་སོགས་ལས་བཤད་པ་ནི་གསང༵་སྔག༵ས་ཀྱི༵་ལུག༵ས་ཡི༵ན་ཏེ། འབྲས་བུ་ཡེ་ཤེས་ཀྱི་རྣམ་པ་ལམ་དུ་བྱས་ནས། དེའི་རྟེན་འབྲེལ་སྒྲིག་བྱེད་ཙམ་དུ་རྗེས་མཐུན་ཀུན་རྫོབ་ཀྱི་རྣམ་པས་བསྐྱེད་པ་ཡིན་ལ། གལ་ཏེ་སྤང་སྐོང་ཕྱག་བརྒྱ་པར། དོན་དམ་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ་ཞེས་གསུངས་པ་ལྟར་མ༵དོ་ལས༵་བཤད༵་པ་སྲིད༵་ན༵འང་། དེ་འདྲ་དམ༵་བཅ༵འ་ཙམ་ཉིད༵་དུ་འདོད་པ་ཡི༵ན་གྱི་མཚན་ཉིད་པ་ནི་སྔར་བཤད་པ་ལྟར་ཚོགས་སྦྱོར་དུ་ཞི་ལྷག་གི་རྣལ་འབྱོར་ཡང་ཡང་བསྒོམ༵ས་པའི༵་སྟོབས༵་ལས༵་མཐོང་ལམ་དུ་སྐྱེ༵་བ་ཡིན་ནོ། །
གསུམ་པ་ཐོབ་པ་མི་ཉམས་པར་སྲུང་བའི་ཐབས་བཤད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟར་ཐོབ་པའི་སྡོམ་པ་དེ་བ༵ར་དུ༵་མི༵་ཉམ༵ས་པར་སྲུང༵་དགོས་ཏེ་ཉམས་ན་སེམས་ཅན་ཐམས་ཅད་བསླུ་བར་འགྱུར་བ་སོགས་ཉེས་དམིགས་ཤིན་ཏུ་ཆེ་ཞིང་། མ་ཉམས་ན་བྱང་ཆུབ་ཐོབ་པ་སོགས་ཕན་ཡོན་ཤིན་ཏུ་ཆེ་བའི་ཕྱིར་རོ། །དེ་སྲུང༵་བའི༵་ཐབས༵་ལ་བདག་རྐྱེན་ཐེག་ཆེན་དགེ་བའི་བཤེས་གཉེན་བསྟེན་ཅིང་། དམིགས་པའི་རྐྱེན་ཐེག་པ་ཆེན་པོའི་སྡེ་སྣོད་དགོངས་འགྲེལ་དང་བཅས་པ་ལ་མཁས་པར་བྱས་ནས་ཚིག་ཙམ་དུ་མ་ལུས་པར་ཉམས་སུ་བླང་བར་བྱ་དགོས་སོ། །བསྲུང་བྱའི་རྣམ་གྲངས་བཤད༵་པ༵་ནི། མདོར་བསྡུ་ན། བྱང༵་ཆུབ༵་སེམས༵་དཔའི༵་ཚུལ༵་ཁྲིམ༵ས་རྣམ་པ་གསུམ༵་ཡིན༵་ཏེ༵། དེ་ཡང་སེམས་བསྐྱེད་ཀྱི་བསླབ་བྱ་དང་འགལ་བའི་སྒོ་གསུམ་གྱི་ཉེས༵་སྤྱོད༵་ཐམས་ཅད་སྡོམ༵་པ་དང༵་། ཕར་ཕྱིན་དྲུག་གིས་བསྡུས་པའི་དགེ༵་བའི༵་ཆོ༵ས་ཐམས་ཅད་རང་རྒྱུད་ལ་སྡུད༵་པ་དང༵་། དེ་དག་གི་སྒོ་ནས་བསྡུ་བ་བཞིས་སེམ༵ས་ཅན༵་གྱི་དོན༵་བྱེད༵་པ་རྣམ་པ་གསུ༵མ་དུ་འདུ་ཞིང་། དེ་ཡང་ངོ་བོ་གཅིག་ལ་ལྡོག་པས་ཕྱེ་བ་ཙམ་དུ་ཟད་དེ། དཔེར་ན་ནོར་བུ་གཅིག་ཉིད་མུན་པ་སེལ་བ། འདོད་དགུའི་ནོར་སྡུད་པ། རིམས་ནད་ལ་ཕན་པ་བཞིན་ནོ། །དེས་ན་རྒྱལ་སྲས་རྣམས་ཀྱི་བྱ་བ་རང་གཞན་གྱི་དོན་གཉིས་སུ་ངེས་པ་ལ༵ས། སྔ་མ་གཉིས་ཀྱིས་རང་རྒྱུད་སྨིན་པར་བྱས་ནས་ཕྱི་མས་གཞན་རྒྱུད་སྨིན་པར་བྱེད་པའི་ཕྱིར་གྲངས་ངེས་པ་དང་གོ་རིམ་ཡང་དེ་ལྟར་ངེས་སོ། །དེ་ལྟ་བུའི་ཚུལ་ཁྲིམས་རྣམ་པ་གསུམ་པོའི་འགལ་རྐྱེན་སྤོང་ཞིང་མཐུན་རྐྱེན་སྒྲུབ་པའི་སྒོ་ནས་སྲུང་ཚུལ་གྱི་ཁྱད་པར་ཡང་བློར་འཛིན་བདེ་བའི་ཕྱིར་སྡོམ་དུ་བྱས་ན། འགལ་མཐུན་རྒྱུ་སྤངས་བསླབ་པ་ལས། །རང་ཤེས་རབ་ཀྱི་གེགས་གསུམ། གཞན་སྤྱོད་པའི་སྐྱོན་བཞི། སྤྱོད་ཉམས་རྒྱུ་བདུན་ནི། །ཐོས་བསམ་སྒོམ་ལ་མི་མོས་གཡེལ་ལྷོད། སོགས། །སྦྱོར་ལེ་ལོ་ཆེ་བ་སྤྱོད་གཞན་མི་དད་པ་ལ་སྦྱོར་བ། ཀུན་སློང་སྙིང་རྗེ་མེད་པ། བྱེད་ལས་དམན་ཕྱིན་ཅི་ལོག་སྒྲུབ་པ། །མི་ཉམས་འཕེལ་བའི་རྒྱུ་རྐྱེན་ལས་ཚེ་འདིར་མི་ཉམས་པའི་རྒྱུ། །ཕན་ཡོན་སེམས་བསྐྱེད་སྐྱེས་པའི། ཉེས་དམིགས་ཉམས་པའི། རྙེད་དཀའ་སེམས་བསྐྱེད་དྲན། །ཕྱི་མ་མི་ཉམས་པའི་རྒྱུ་ཕྱིན་ཅི་མ་ལོག་པའི་ཐབས། དུས་གསུམ་དུ་ཡན་ལག་བདུན་རྒྱལ་བ་སྲས་བཅས་ལ་གསོལ་ཆོས་དང་འགལ་བའི་བདུད་ལས་སྤོང་། །འདི་ཕྱི་གཉིས་ཀར་མི་ཉམས་པའི་རྒྱུ་བསྒྲུབ་བྱ་སེམས་ཅན་སྒྲུབ་བྱེད་ཆོས་དང་གཙོ་བོ་བྱང་སེམས་དང་། །བདག་རྐྱེན་བཤེས་གཉེན་ཐོབ་བྱ་སངས་རྒྱས་རང་ནོར་། སྙིང་། ཕ་མ། ལོངས་སྤྱོད། སོགས་ལས། །འདི་ཕྱི་གཉིས་ཀར་གསུམ་གསུམ་ལྔ། །འཕེལ་རྐྱེན་འདུས་བྱས་ཀྱི་གཡོ་སྡུག་བསྔལ་གྱི་མཐའ་ཆོས་ཀྱི་ཡོན་ཏན་སྟོན་པའི་ཆེ་བ། བྱང་སེམས་ཀྱི་ཕན་ཡོན། །དྲན་ལྔ་ཤེས་བཞིན་གྱི་མིག་གིས་ལྟ་བ་བརྩོན་འགྲུས་ཀྱི་རྟ་མཆོག་གིས་འགྲོ་བ། ངེས་འབྱུང་གི་ལྕག་གིས་སྐུལ་བ། ཐར་པའི་གྲོང་ཁྱེར་ཡིད་ལ་བྱ་བ། །བྱ་བ་བཞི་སྟེ་མདོར་བསྡུ་ན། །དྲན་དང་ཤེས་བཞིན་བག་ཡོད་ཀྱིས། མི་དགེ་སྤང་ཞིང་དགེ་ཆོས་སྒྲུབ། །ཅེས་པའོ། །
གཉིས་པ་རྒྱས་པར་བཤད་པ་ལ་གསུམ་སྟེ། བསྲུང་བྱའི་རྣམ་གྲངས། སྲུང་བྱེད་ཀྱི་ཐབས། སྡོམ་པ་སྐྱེ་བའི་རྟེན་ནོ། །དང་པོ་ལའང་ཚུལ་ཁྲིམས་གསུམ་ལས། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ལ། ཀླུ་སྒྲུབ་དང་ཐོགས་མེད་ཀྱི་ལུགས་གཉིས་ཀྱི། དང་པོ་ཀླུ་སྒྲུབ་ཀྱི་ལུགས་ལ་གཉིས་ཏེ། རྩ་ལྟུང་བཤད་པ་དང་། ཉེས་བྱས་གཞན་དུ་ཞལ་འཕང་བའོ། །དང་པོ་ལ་བཞི་ལས། དང་པོ་རྒྱལ་པོ་ལ་འབྱུང་ཉེ་བ་ལྔ་ནི།
དེ་ལྟར་མདོར་བསྡུས་ཏེ་བསྟན་པའི་ཚུལ་ཁྲིམས་རྣམ་པ་གསུམ་པོ་རིམ་པ་བཞིན་བཤད་པ་ལ། དང༵་པོ༵་ལ་ནམ་སྙིང་གི་མདོ་དང་གསང་ཆེན་ཐབས་ལ་མཁས་པའི་མདོའི་རྗེས་སུ་འབྲངས་ནས་ཀླུ་སྒྲུབ་ཀྱི་ལུགས་ཞི་བ་ལྷས་བསླབ་བཏུས་སུ་ཕྱེ་བ་ནི༵། དཀོ༵ན་མཆོ༵ག་གསུམ་གྱི་དཀོ༵ར་རྫས་རིན་ཐང་ཚང་མ་ཚང་གང་ཡིན་ཀྱང་ཀུན་སློང་དྲག་པོས་འཕྲོ༵ག་པ་དང་། རྐུ་བར་བྱེད་དམ་བྱེད་དུ་བཅུག་པ་དང༵་ནི༵། ཐེག་གསུམ་གང་ཡང་རུང་བའི་ལུང་གི་ཆོས༵་སྡེ་སྣོད་གསུམ་དང་རྟོགས་པའི་ཆོས་བསླབ་པ་གསུམ་ལས་གང་རུང་དུ་གཏོགས་པའི་དགེ་བ་རྣམས་སྟོན་པའི་བཀའ་དང་ཐར་པ་ཐོབ་པའི་ཐབས་མ་ཡིན་ནོ་ཞེས་སྤོང༵་བའི་ལས༵་བྱེད་དམ་བྱེད་དུ་འཇུག་པ་དང་། བསླབ་པ་བཟུང་མ་བཟུང་གི་རབ་བྱུང་ངམ་ཚུལ༵་ལྡན༵་ནམ་ཚུལ༵་འཆ༵ལ་གྱི་དགེ་སློང་གང་ཡིན་ཀྱང་རུང་སྟེ་ཀུན་སློང་ཞེ་སྡང་གིས་ཁྲིམ༵ས་གཅོ༵ད་དམ་བསླབ༵་པ་ལས་འབེབ༵ས་སམ་གོས་ངུར་སྨྲིག་འཕྲོག་པ་སོག༵ས་བྱེད་དམ་བྱེད་དུ་འཇུག་པ་དང་། ཕ་མ་དགྲ་བཅོམ་གསུམ་གསོད་པ་དང་། དགེ་འདུན་གྱི་དབྱེན་བྱེད་པ་དང་། སངས་རྒྱས་ལ་ངན་སེམས་ཀྱིས་ཁྲག་འབྱིན་པ་སྟེ་མཚམ༵ས་མེ༵ད་པ་ལྔ་པོའི་ལས༵་གང་ཡང་རུང་བ་བྱེད༵་པ་དང་། རྒྱུ་དགེ་སྡིག་གི་ལས་ལ་འབྲས་བུ་བདེ་སྡུག་མེད་ཅེས་ལོག༵་པར་ལྟ༵་བ་དང་། འདིས་ཀུན་ནས་བསླངས་ཏེ་མི་དགེ་བའི་ལས་ལ་དངོས་སུ་སྤྱོད་ན་ཉེས་པ་ཤིན་ཏུ་ལྕི་བར་འགྱུར་རོ། །དེ་ལྔ༵་ནི་རྒྱལ༵་པོ༵་རྣམས་ཤིན་ཏུ་དབང་ཆེ་བས་འབྱུང་ཉེས་བའི་ཕྱིར་དེའི་ལྟུང་བར་བཞག་གོ །
གཉིས་པ་བློན་པོ་ལ་འབྱུང་ཉེ་བ་ལྔ་ནི།
ཁྱིམ་གཅིག་པ་ལ་སོགས་གྲོང༵་དང་། མི་རིགས་བཞི་གནས་པ་ལྗོང༵ས་དང་། བཟོ་སྣ་བཅོ་བརྒྱད་ཡོད་པའི་གནས་གྲོང༵་ཁྱེར༵་དང་། ཚོང་པ་མང་པོ་འདུ་བའི་གནས་གྲོང༵་རྡལ༵་དང་། ཡུལ་གྲུ་ཆེན་པོ་ཙམ་པ་ཀ་ལྟ་བུ་ཡུལ༵་འཁོ༵ར་ཏེ་དེ་རྣམས༵་ཀུན་སློང་ཞེ་སྡང་གིས་འཇོམ༵ས་པར༵་བྱེད༵་པ༵་སྟེ། འང༵་གི་སྒྲ་ནི་སྡུད་པར་བྱེད་པ་སྟེ་ལོག་ལྟ་དོར་བའི་སྔ་མ་བཞི་པོའི་སྟེང་འདི་གཅིག་ཏུ་བརྩིས་པ་ནི་བློན༵་པོ༵་རྣམས་རྒྱལ་པོའི་བྱ་བ་བྱེད་པའི་ཕྱིར་ཕྱོགས་ཕྱོགས་རྣམས་སུ་ཁྲིམས་ཀྱི་ལས་ལ་དངོས་སུ་འཇུག་དགོས་པས་དེར་འབྱུང་ངེས༵་པ༵་ལྔ༵་ཡིན་ནོ། །
གསུམ་པ་ཕལ་པ་ལ་འབྱུང་ཉེ་བ་བརྒྱད་ནི།
འདུས་བྱས་མི་རྟག་པ་ལྟ་བུའི་བློ་མ༵་སྦྱང༵ས་པའི་ལས་དང་པོ་པའམ། ཐེག་དམན་གྱི་རིགས་ཅན་མ་ངེས་པ་སྟོང༵་ཉིད༵་མཐའ་བྲལ་བརྗོད༵་སྔ༵ས་པའི་དབང་གིས་ཡུལ་དེས་བྱང་ཆུབ་ཀྱི་སེམས་བཏང་སྟེ་ཉན༵་ཐོ༵ས་ཀྱི་ལམ་དུ་སྨོན༵་ན་སྟོན་པ་པོ་ལ་ལྟུང་བར་འགྱུར་བ་དང་། ཐེག་ཆེན་གྱི་ལམ་དུ་ཞུགས་པ་ལ་དེར་ཤེས་བཞིན་དུ་ཁྱོད་ཀྱིས་རྒྱུ་ཕྱིན་དྲུག་ལ་སྤྱོད་པ་དང་འབྲས་བུ་རྫོག༵ས་བྱང༵་ཐོབ་པར་མི་ནུས་ཞེས་ཕྱིར༵་ལྡོག༵་པར་བྱས་ནས་ཉན་རང་གི་འབྲས་བུ་སྒྲུབ་པར་གྱིས་ཤིག་དང་ངེས་པར་འབྱུང་བར་འགྱུར་རོ་ཞེས་ཐེག༵་དམན༵་དུ་སེམ༵ས་བསྐྱེ༵ད་དུ་འཇུག་པ་དང༵་། ཉན་ཐོས་ཀྱི་རིགས་ཅན་སོ༵་སོར་ཐར༵་པ་ལ་སློབ་པའམ་རབ་ཏུ་བྱུང་མ་ཟིན་ཀྱང་སློབ་པར་འདོད་པ་དག་ལ་དགོས་པ་ཁྱད་པར་ཅན་མེད་བཞིན་ཁྱོད་ལ་དེས་ཅི་ཞིག་བྱ་ཞེས་སྤོང༵་དུ་བཅུག་ནས༵་རྫོགས་བྱང་དུ་སེམས་བསྐྱེད་ལ་ཐེག༵་པ་ཆེན༵་པོ་ཀློགས་ཤིག་དང་བྱང་ཆུབ་སེམས་ཀྱི་མཐུས་ཉེས་པ་ཐམས་ཅད་འཇོམས་སོ་ཞེས་དེ་ལ་སློབ༵་ཏུ་འཇུག་པ༵་དང༵། ཉན༵་ཐོས༵་ཀྱི་ཐེག༵་པ༵ས་ཆག༵ས་པ་ལ་སོག༵ས་པའི་ཉོན་མོངས་པ་མི༵་བཟློག༵་པ༵ས་ཐེག་ཆེན་ལ་སློབས་ཤིག་ཅེས་ཉན་ཐོས་ཀྱི་ཐེག་པ་དེ༵་བཟློག༵ས་ནས་དེ༵་ཡི༵་ལམ་ལ་བསླབ་ན་འབྲས༵་བུ༵་ཐར་པ་མྱང་འདས་མེ༵ད་པར༵་རང་འཛིན་ཅིང་དགོས་པ་ཁྱད་པར་ཅན་མེད་པར་གཞན་ལ་འཛིན་དུ་འཇུག་པར་བྱས༵་པ་དང་། རྙེད་བཀུར་གྱི་ཕྱིར་ཕྲག༵་དོག༵་གི་དབང༵་གི༵ས་བདག༵་ཉིད་ལ་ཡོན་ཏན་མེད་ཀྱང་ཡོད་ཅེས་བསྟོད༵་པ་དང༵་། རྙེད་བཀུར་ཅན་གྱི་བྱང་སེམས་གཞན༵་ལ་བདེན་པའམ་རྫུན་པ་གང་ཡིན་ཡང་སྨོད༵་པར་བྱེད་པ་དང་། རྙེད༵་པ་དང༵་བཀུར༵་སྟི༵་ཐོབ་པའི༵་ཆེད༵་དུ༵་མ་རྟོགས་བཞིན་བད༵ག་གིས་ཆོས་ཟབ་མོའི་དོན་རྟོགས་སོ། །ཞེས་མི་ཆོས་བླ་མའི་རྫུན་གྱིས་བད༵ག་འཚོང༵་བ་དང༵་། རྒྱལ་རིགས་ལྟ་བུ་དབང་པོ་ཆེ་དང་། ཆོས་འདི་པའི་དགེ༵་སྦྱོང༵་སོགས་དགེ་སློང་རྣམས་ཕྲ་མས་ཕྱེ་ནས་དགེ་སྦྱོང་ལ་ནོར་གྱི་ཆད༵་པས༵་གཅོད༵་དུ་འཇུག༵་ཅིང་དེའི་རྐྱེན་གྱིས་དགེ་སྦྱོང་གིས་དཀོན་མཆོག་གི་དཀོར་བརྐུས་ནས་ཕྲ་མ་བྱེད་པ་ལ་ཕག་སུག༵་ཏུ་ཕུལ༵་བ་རང་གིས་ལེན་ནམ་དབང་པོ་ཆེ་ལ་བྱིན་ན་གསུམ་ཀ་བྱང་ཆུབ་སེམས་དཔའ་ཡིན་ན་ཐམས་ཅད་ལ་ལྟུང་བར་འགྱུར་ཞིང་མིན་ཀྱང་ཕྲ་མ་བྱེད་པ་པོ་རང་ཉིད་ལ་ལྟུང་བར་བཞག་པ་དང༵་། སྤོང༵་བ༵་བསམ་གཏན་པའི༵་ལོངས༵་སྤྱོད༵་འཕྲོག་ནས་ཀློག་པ་ཁ༵་ཏོན༵་པ༵་ལ༵་སྦྱིན༵་ནམ་སྦྱིན་དུ་འཇུག་ཅིང་ལེན་པ་པོའང་དེའི་ཕྱོགས་སུ་གཏོགས་ཤིང་བྱང་ཆུབ་སེམས་དཔའ་ཡིན་ན་རྩ་ལྟུང་དུ་འགྱུར་ལ། གནོད་པའི་ཁྲིམས་ངན་སོགས་ཀྱིས་ཞི༵་གནས༵་ཀྱིས་མཚོན་པའི་རྣལ་འབྱོར་འདོར༵་དུ་བཅུག༵་པ་སྟེ། དེ་དག་ནི་ཕལ༵་པ་ལ༵་འབྱུང༵་ངེས༵་པ་བརྒྱད༵་དུ་བཞག་གོ །
བཞི་པ་དེའི་དོན་བསྡུ་བ་ནི།
དེ་ཡང་རྒྱལ་བློན་ཕལ་པ་གསུམ་པོའི་གང་ཟག་རྣམས་ལ་རང་རང་གི་ལྟུང་བ་བཞག་པ་དེ༵་གསུམ་པོ་དེར༵་འབྱུང༵་ཉེ༵་བ་ཙམ་གྱིས༵་བཞག༵་གིས༵། སྤྱིར་དེ་གསུམ་པོ་ཀུན༵་ལ༵་ལྟུང་བའི་རྣམ་གྲངས་དེ་དག་ཀུན༵་འབྱུང་མི་རུང་བ་ནི་མ་ཡིན་ནོ། །ལྟུང་བ་དེ་རྣམས་མིང༵་དུ༵་བཅོ༵་བརྒྱད༵་ཡོད་ཀྱང་རྒྱལ་བློན་གྱི་རྩ་ལྟུང་དང་པོ་བཞི་ལ་ཐ་དད་མེད་པས་རྫས༵་སུ༵་བཅུ༵་བཞི༵་པོ་སྟེ༵། དེ་དག་བྱང་སེམས་ཀྱི་སྤྱོད་པ་ལ་ཞུགས་པ་ཡན་ཆད་ལ་རྩ་ལྟུང་འབྱུང་བ་མི་སྲིད་པས་སོ་སྐྱེའི་གང་ཟག་མི་དང་གནོད་སྦྱིན་སོགས་གང་ཡང་རུང་བའི་བྱང་སེམས་ཀྱི་སྡོམ་ལྡན་ལ་ལྟུང་བ་ཡིན་པར་གསུངས་སོ། །དེ་རྣམས་ཀྱི་སྟེང་གསང་ཆེན་ཐབས་ལ་མཁས་པའི་མདོར། རིགས་ཀྱི་བུ། བྱང་ཆུབ་སེམས་དཔའ་ཉན་ཐོས་དང་རང་སངས་རྒྱས་ཀྱི་ཡིད་ལ་བྱས་པས་གནས་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ། །ཞེས་གསུངས་པ་ལྟར། སྨོན༵་སེམས་བཏང་བའི་རྩ་ལྟུང་དང་། དཀོན་བརྩེགས་ལས་བཤད་པ་ལྟར་འཇུག༵་སེམ༵ས་བཏང༵་སྟེ་དགེ་བ་ལ་མི་སྦྱོར་བ་རྩ་ལྟུང་དུ་བཤད་པས་ཉི་ཤུ་པོ་དེ༵་རྣམས༵་རྩ༵་བའི་ལྟུང༵་བ་ཡིན༵་ནོ། །དེ་ཡང་བྱང་ཆུབ་སེམས་དཔའི་དབང་པོའི་རིམ་པས་ཕྱེ་ན། གོང་དུ་བཤད་པའི་བཅོ་བརྒྱད་པོ་དབང་རྣོན་གྱི་དང་། དབང་འབྲིང་ཡན་ཆད་ལ། བསླབ་བཏུས་ལས། བྱང་ཆུབ་སེམས་ནི་ཡོངས་འདོར་དང་། །ཆགས་དང་སེར་སྣ་མི་ཟད་པས། །སློང་ལ་སྦྱིན་པར་མི་བྱེད་དང་། །བསྒྲིམས་ཏེ་དགའ་བར་བྱེད་པ་ན། །སེམས་ཅན་ལ་ནི་མི་བཟོད་པས། །ཁྲོས་པས་སེམས་ཅན་རྡེག་པ་དང་། །ཉོན་མོངས་པ་དང་གནས་མཐུན་པས། །ཆོས་ལྟར་བཅོས་པས་སྟོན་པའོ། །ཞེས་བཞིར་བཤད་ལ། དབང་བརྟུལ་ལ་སྨོན་སེམས་མི་འདོར་བ་གཅིག་པུར་བཞག་ཅིང་། དེའི་ཚུལ་ཡང་རྒྱལ་པོ་ལ་གདམས་པའི་མདོ་ལས་གསུངས་པ་ལྟར་སྡོམ་དུ་བྱས་ན། བྱ་དང་བྱེད་པ་མང་བ་དག །ཐམས་ཅད་སྒྲུབ་པར་མི་ནུས་ཀྱང་། །ཡང་དག་རྫོགས་པའི་བྱང་ཆུབ་ལ། །འདུན་དང་དད་དང་སྨོན་པ་གསུམ། །འགྲོ་འདུག་ཟ་ཉལ་སད་ཀྱང་རུང་། །རྟག་ཏུ་དྲན་པས་བསྒོམ་བྱ་ཞིང་། །རྗེས་སུ་ཡི་རང་བྱས་ནས་ཀྱང་། །རྒྱལ་དང་ཐུགས་གསུང་སྲས་རྣམས་ལ། །ཕུལ་ཞིང་སེམས་ཅན་དང་ཐུན་མོང་། །རྫོགས་པའི་བྱང་ཆུབ་ཏུ་བསྔོས་ན། །རང་ཉིད་མི་ཉམས་ཚོགས་རྫོགས་འགྱུར། །ཞེས་པའོ། །གལ་ཏེ་དེ་ལྟ་བུའི་སྨོན་སྡོམ་དེ་ཉམས་ན་འཇུག་སྡོམ་ཡང་གཏོང་བར་འགྱུར་བས་ཉེས་པ་ཤིན་ཏུ་ལྕི་སྟེ། །སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། །དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་སོ། །
གཉིས་པ་ཡན་ལག་གི་ཉེས་བྱས་གཞན་དུ་ཞལ་འཕང་བ་ནི།
དེ་ནས་ཉེས་བྱས་སོགས་ཕྱོགས་མཐུན་གྱི་ཉེས་པ་རྣམས་བཤད་པ་ལ། རྩ་བ་སྲུང་ཐབས་ཀྱི་ཡན༵་ལག༵་ཉེས༵་བྱས༵་བརྒྱད༵་ཅུ༵་ལ༵་སོག༵ས་པ༵་ཅུང་ཟད་ཉེས་པ་ཕྲ༵་བའི་ཕྱིར༵་བསྟན་བཅོས་འདིར༵་ནི༵་མ༵་བཤ༵ད་ཀྱང་བསླབ༵་བཏུས༵་སུ་དེ་དག་གསལ་བར་བསྟན་པ་དེར་བ༵ལྟ་བར་བྱའོ་ཞེས་ཞལ་འཕང་བ་སྟེ། དེའི་སྡོམ་ནི། བདེ་སྡུག་སྒྲུབ་པ་ཡལ་བར་དོར། །ཉེར་བཞི་དང་ནི་བཅུ་དྲུག་སྟེ། །གཞན་སྡུག་མི་བདེ་ཞི་མི་བྱེད། །བདེ་དང་ཡིད་བདེ་མི་བསྐྱེད་ལ། །ལུས་སེམས་དབྱེ་བཞི་ད་འོངས་བརྒྱད། །དེའི་ཆེད་མི་བརྩོན་མི་འཚོལ་དང་། །མི་འབད་པ་སྟེ་ཉེར་བཞིའོ། །སྡུག་བསྔལ་མི་བདེ་ཆེན་པོ་ཡི། །གཉེན་པོ་ཆུང་ངུ་མི་བསྐྱེད་དང་། །བདེ་དང་ཡིད་བདེ་ཆེན་པོའི་ཕྱིར། །ཆུང་ངུ་ཉམས་པར་མི་བྱེད་པ། །སྐྱེ་རྒྱུད་ཕྱེ་བས་བཅུ་དྲུག་སྟེ། །བཞི་བཅུ་པོ་ལ་གཉིས་རེའོ། །མི་དགེ་བཅུ་དང་ཆོས་ཁྱད་དང་། །ལོག་རྟོག་འདོད་དང་དགྲ་བོའི་རྣམ་པར་རྟོག་པ་དང་། །གནོན་སེམས་རྣམ་འཚེ་ཉེ་དུའི་རྟོག་པ་དང་། །མི་འཆི་ཁྱད་གསོད་ཁྱིམ་གྱི་རྟོག་པ་སྟེ། །ལོག་པའི་རྟོག་པ་བརྒྱད་པོ་རྟག་ཏུ་སྤོང་། །ལོག་འཚོ་སྤྱོད་ཡུལ་རོལ་མཁན་འཇུད་མཐུན་ཆང་ཚོང་དང་། །རྒྱལ་པོའི་ཕོ་བྲང་རིགས་ངན་གནས། །ཞེས་འདུལ་བ་ལས་སོ། །མིན། །བདུད་ལས་སྡིག་ལྟ་འཛིན་པ་སོགས་ལྟ་བས་གཟིང་བ་སྤྱོད་པ་ཤོར་བ་དང་། དགེ་བ་འཛད་པའི་རྒྱུ་བཞི་དང་། །ཕྱོགས་མཐུན་སྒོ་གསུམ་ཉེས་པ་དང་། །དོན་མེད་བྱ་བ་རྣམས་སྤོང་ངོ་། །ཞེས་པའོ། །
གཉིས་པ་ཐོགས་མེད་ཀྱི་ལུགས་ལའང་རྩ་ལྟུང་བཤད་པ་དང་། ཉེས་བྱས་གཞན་དུ་ཞལ་འཕང་བ་གཉིས་ལས། དང་པོ་ལ། སྨོན་འཇུག་གི་བསླབ་བྱ་གཉིས་ལས། དང་པོ་ནི།
དེ་ནས་རྒྱལ་སྲས་ཐོགས༵་མེ༵ད་ཀྱི་ལུག༵ས་ཀྱི༵་སྨོན༵་པའི༵་བསླབ༵་བྱ༵་བཤད་པ་ལ༵། རྩ་བའི་བསླབ་བྱ་སྨོན་སེམས་མི་འཆོར་བའི་ཐབས་ནི། སེམ༵ས་ཅན༵་གང་ཡང་རུང་བས་རང་གི་སེམས་སུན་ཕྱུང་བ་ལ་བརྟེན་ནས། ད་ནི་འདི་ལ་བདག་ལ་ནུས་པ་ཡོད་ཀྱང་ཕན་མི་གདགས་གནོད་པ་མི་བཟློག་སྙམ་ནས་བློས་བཏང་བ་སྤངས་ཏེ། ཕན་ལན་དུ་གནོད་པ་བྱས་ན་ཡང་སྙིང་རྗེས་རྗེས་སུ་བཟུང་ནས་བློས༵་མི༵་བཏང༵་བ་དང༵་། མི་ཉམས་པའི་ཐབས་ནི་དུས་རྟག་ཏུ་སྡོང་པོ་བཀོད་པའི་མདོར་དཔེ་ཉིས་བརྒྱ་དང་སུམ་ཅུའི་སྒོ་ནས་བཤད་པ་ལ་སོགས་པའི་བྱང་ཆུབ་སེམས་ཀྱི་ཕན༵་ཡོན༵་དྲན༵་པས་གཅེས་པར་འཛིན་པ་དང་། སྟོབས་བསྐྱེད་པའི་ཐབས་ནི་དགེ་བའི་འདུན་པ་སྔོན་དུ་བཏང་ནས་ཚོགས༵་གཉིས་པོ་ཅི་ནུས་སུ་གསོག༵ས་པ་དང་། འཕེལ་བའི་ཐབས་ནི་རྒྱུ་ཚད་མེད་བཞི་དང་། དངོས་ཉིན་མཚན་དུས་དྲུག་ཏུ་སེམས་བསྐྱེད་བླངས་པས་དང་། སྤྱོད་པ་བདེ་སྡུག་གཏོང་ལེན་ཏེ་དེ་གསུམ་གྱི་སྒོ་ནས་བྱང༵་ཆུབ་ཀྱི་སེ༵མས་སྦྱོང༵་བ་ལ༵་རྟག་ཏུ་བརྩོན༵་པ༵་དང༵་། མི་བརྗེད་པའི་ཐབས་ནི། དཀར༵་ཆོས་བཞི་དང་ནག༵་ཆོས༵་བཞི་སྟེ་བརྒྱད༵་ལ་བླང༵་དོར༵་བྱེད་པ་ནི་སྨོན༵་པའི༵་བསླབ་བྱ་ཡིན༵་ལ། དཀར་ནག་གི་ཆོས་བརྒྱད་ནི། རྫུན་གྱིས་མཆོད༵་འོས༵་སུ་གྱུར་པ་བླ་མ་དང་མཁན་སློབ་སོགས་བསླུ༵་བ་དང༵་། གཞན་འགྱོད་པའི་གནས་མ་ཡིན་པ་དགེ་བའི་ཕྱོགས་སྒྲུབ་པ་སོགས་ལ་དེ་འགྱོད༵་པ་མེད༵་ཀྱང་ངན་སེམས་ཀྱིས་འགྱོད༵་པ༵་བསྐྱེད༵་པ་དང་། དམ༵་པ༵་བྱང་ཆུབ་སེམས་དཔར༵་སྡང་སེམས་ཀྱིས་སྐྱོན་ནས་བརྗོད་ཅིང་སྐུར༵་བ་འདེ༵བས་པ་དང་། འགྲོ༵་བ་ལ༵་ཀུན་སློང་གཡོ༵་སྒྱུའི༵་སྒོ་ནས་བསླུ་བའི་བྱ་བ་སྤྱོད༵་པ་ན། ནག༵་པོ༵འི་ཆོས༵་བཞི༵་ཡིན་པས་སྤང༵་བར་བྱ་ཞིང༵་། དེ་ལས་ལྡོག༵་པ༵་འོད་སྲུང་གིས་ཞུས་པ་ལས། འོད་སྲུང་ཆོས་བཞི་དང་ལྡན་ན་བྱང་ཆུབ་ཀྱི་སེམས་བརྗེད་པར་མི་འགྱུར་ཏེ། བཞི་གང་ཞེ་ན། ཤེས་བཞིན་དུ་རྫུན་མི་སྨྲ་བ་དང་། བྱང་ཆུབ་སེམས་དཔའ་ལ་སྟོན་པའི་འདུ་ཤེས་བསྐྱེད་པ་དང་། སེམས་ཅན་ལ་གཡོ་སྒྱུ་མེད་པར་ལྷག་པའི་བསམ་པས་གནས་པ་དང་། སེམས་ཅན་ཐམས་ཅད་ཐེག་པ་ཆེན་པོ་ལ་ཡང་དག་པར་འགོད་པའོ། །ཞེས་གསུངས་པ་ནི༵་དཀར༵་པོའི༵་ཆོས༵་བཞི༵་ཡིན༵་པས༵་ཀུན༵་ཏུ༵་སྤྱད༵་པར་བྱའོ། །
གཉིས་པ་འཇུག་པའི་བསླབ་བྱ་ནི།
འཇུག་སེམས་ཀྱི་མི་མཐུན་པའི་ཕྱོགས་རྩ་བའི་ལྟུང་བར་གྱུར་པ་མདོ་སྡེ་ན་འཐོར་བ་རྣམས་ཐོགས་མེད་ཀྱིས་བྱང་སར་བསྡུས་པ་ནི། རྙེད༵་པ་དང་བཀུར༵་སྟི་ལ་ལྷག་པར་ཞེན༵་པས་དེ་ཐོབ་པའི་ཕྱིར་བདག༵་ལ་བསྟོད༵་པའམ་རྙེད་བཀུར་ཅན་གཞ༵ན་ལ་སྨོད༵་པ་དང༵་། སེར༵་སྣའི༵་དབང་གིས༵་སྡུག་བསྔལ་བ་དང་། བཀྲེན་པ་དང་། མགོན་མེད་པའི་སློང་བ་པོ་ལ་ཁ་ཟས་སོགས་ཟང༵་ཟི༵ང་ཅུང་ཟད་ཙམ་མམ་ཉན་འདོད་ཀྱི་གང་ཟག་སྣོད་དུ་གྱུར་ཅིང་བྱང་སེམས་རང་ལ་ནུས་པ་ཡོད་བཞིན་དེ་གཉིས་ལ་ཆོས༵་དང༵་ནོར༵་མི༵་སྟེར༵་བ་དང་། ཁྲོ༵་བ༵་དྲག་པོས༵་ཀུན་ནས་བསླངས་ཏེ་ཚིག་རྩུབ་སྨྲས་པ་ཙམ་གྱིས་མི་ཚིམ་པར་གཞན༵་ལ་རྡེག་བཙོག་སོགས་འཚེ༵་བར་བྱེད་ཅིང་ཤད་སྦྱོང༵་གིས༵་ཀྱང་མི༵་ལྡོག༵་པར་འཁོན་དུ་འཛིན་པ་དང་། གཏི་མུག་གིས་ཀུན་ནས་བསླངས་ཏེ་ཐེག་ཆེན་གྱི་སྡེ་སྣོད་ལ་བཀའ་མིན་ནོ་ཞེས་སྐུར་འདེབས་ཀྱིས་སྤོང་བའམ་རང་ངམ་གཞན་གྱིས་གཡོ༵མ་ལས༵་ཆོས༵་ལྟར༵་བཅོས༵་པ་ལ་མོས༵་ནས་ཆོས་ཡིན་ནོ་ཞེས་སྟོན༵་པ༵་དང་བཞི༵་ནི་རྩ༵་བའི་ལྟུང༵་བ་སྟེ། དེ་ཡང་ཀུན་སློང་གི་སྒོ་ནས་བཞི༵་དང་། སྦྱོར་བའི་སྒོ་ནས་བརྒྱད་དེ༵་དེ་རྣམས་སྤང་བ་ནི་འཇུག༵་པའི༵་བསླབ༵་བྱ༵འོ༵། །
གཉིས་པ་ཡན་ལག་གི་ཉེས་བྱས་གཞན་དུ་ཞལ་འཕང་བ་ནི།
དེ་ལས་གཞན་ཉེས༵་བྱས༵་ཕྲ༵་བ༵་ཞེ༵་དྲུག༵་ཡོད་ཀྱང་འདིར་མ་བཤད་པས་གཞན༵་དུ༵་ཤེས༵་པར་བྱའོ། །ཞེས་ཞལ་འཕང་བ་སྟེ། དེ་ཡང་སྡོམ་པ་ཉི་ཤུ་པར། དགེ་བ་ཆོས་སྡུད་དང་འགལ་བ་སོ་བཞི་དང་། སེམས་ཅན་དོན་བྱེད་དང་འགལ་བ་བཅུ་གཉིས་གསུངས་པའི་དང་པོ་ལ་སྡེ་ཚན་དྲུག་ལས། སྦྱིན་པ་དང་འགལ་བ་བདུན་ནི། དཀོན་མཆོག་གསུམ་ལ་སྒོ་གསུམ་གྱིས་མི་མཆོད་པ། །འདོད་པའི་སེམས་ཀྱིས་གཏམ་བརྗོད་པ་སོགས་དེའི་རྗེས་སུ་འཇུག་པ། །བསླབ་པ་རྒན་པ་རྣམས་དང་ཡོན་ཏན་ཅན་ལ་གུས་པར་མི་བྱེད་པ། །ཆོས་སོགས་ཀྱི་ཚིག་དོན་དྲིས་པ་ལ་ནི་དེའི་ལན་མི་འདེབས་པ། །དད་པས་མགྲོན་དུ་བོས་པ་ན་མི་རུང་བ་མེད་བཞིན་བདག་གིར་མི་བྱེད་ཅིང་། །གསེར་ལ་སོགས་པ་ཕུལ་ཡང་ཞེན་པ་མེད་ན་ལེན་པར་གསུངས་པ་ལས་ལེན་པར་མི་བྱེད་པ། །ཆོས་འདོད་པ་ལ་སྦྱིན་པར་མི་བྱེད་པའོ། །ཚུལ་ཁྲིམས་དང་འགལ་བ་དགུ་ནི། ཚུལ་ཁྲིམས་འཆལ་བ་ཕྱིར་བཅོས་སོགས་ལ་མི་འགོད་པར་ཡལ་བར་འདོར་བ། །ཕ་རོལ་དད་པའི་ཕྱིར་སྒོ་གསུམ་བཙུན་པར་སློབ་པར་མི་བྱེད་པར། །ཁུར་ཁུར་བ་སོགས་སེམས་ཅན་གྱི་གནས་སྐབས་ཀྱི་དོན་ལ་བྱ་བ་ཆུང་སྟེ་མ་བརྩོན་པ། །སྙིང་བརྩེར་བཅས་ནི་མི་དགེ་མེད་པས་བྱ་བ་ངན་པ་ཟློག་ཕྱིར་ཚིག་རྩུབ་སོགས་ཤེས་བཞིན་མི་བྱེད། །འཚོ་བ་ལོག་པ་ཁ་ན་མ་ཐོ་དང་འདྲེས་པ་དང་དུ་ལེན་། །སྒོ་གསུམ་འཆལ་ཞིང་རབ་ཏུ་རྒོལ་པ་སོགས་དང་། །དགོས་པ་མེད་པར་འཁོར་བ་ཁྱིམ་པའི་རྟེན་གཅིག་པུས་བགྲོད་པར་སེམས་པ། །གྲགས་པ་མ་ཡིན་པའི་རྒྱུ་དྲུག་སོགས་མི་སྤོང་བ། །གཞན་ཉོན་མོངས་དང་བཅས་ཀྱང་ཤེས་བཞིན་དུ་འཆོས་པར་མི་བྱེད་པའོ། །བཟོད་པ་དང་འགལ་བ་བཞི་ནི། གཤེ་བ་ལ་ལན་དུ་གཤེ་བ་ལ་སོགས་པ་བཞི་དང་། །ཁྲོས་པ་རྣམས་ནི་ཤད་སྦྱོང་སོགས་ཀྱིས་མགུ་བར་མི་བྱེད་པར་ཡལ་བར་འདོར་བ། །ཕ་རོལ་གྱིས་ཤད་ཀྱིས་ཆགས་པ་སྤོང་བ་དེ་ཞེ་སྡང་གིས་ཡིན་ན་རྩ་བར་འགྱུར་རོ། །གཞན་ཁྲོས་པའི་སེམས་ཀྱིས་རྗེས་སུ་བདེན་ནོ་སྙམ་དུ་འཇུག་པའོ། །
བརྩོན་འགྲུས་དང་འགལ་བ་གསུམ་ནི། རྙེད་བཀུར་འདོད་པའི་ཕྱིར་འཁོར་རྣམས་སྡུད་པ། །ལེ་ལོ་ལ་སོགས་པས་ཆོས་ལ་མི་སྦྱོར་བ་སེལ་བར་མི་བྱེད་པ། །གཞན་དྲངས་པ་སོགས་ཀྱི་ཕྱིར་མ་ཡིན་པར་ཆགས་པས་བྲེ་མོའི་གཏམ་ལ་བསྟེན་པའོ། །བསམ་གཏན་དང་འགལ་བ་གསུམ་ནི། ཏིང་ངེ་འཛིན་གྱི་དོན་གདམས་ངག་མི་ཚོལ་བ། །བསམ་གཏན་གྱི་སྒྲིབ་པ་ལྔ་སྤོང་བར་མི་བྱེད་པ། །བསམ་གཏན་གྱི་རོ་ཤིན་སྦྱང་གི་བདེ་བ་ལ་ཡོན་ཏན་དུ་བལྟ་བའོ། །ཤེས་རབ་དང་འགལ་བ་བརྒྱད་ནི། ཉན་ཐོས་ཀྱི་ཐེག་པ་སྤོང་བར་བྱེད་པ། །རང་ཚུལ་ཐེག་ཆེན་ཡོད་བཞིན་དེ་ལ་བརྩོན་པ། །དགོས་པ་མེད་པར་བརྩོན་བྱ་མིན་པའི་ཕྱི་རོལ་གྱི་བསྟན་བཅོས་ལ་བརྩོན་པ། །དགོས་པའི་དབང་གིས་བརྩོན་པར་བྱས་ཀྱང་དེ་ལ་ཡོན་ཏན་དུ་བལྟ་བར་དགའ་བ། །ཐེག་པ་ཆེན་པོ་སྤོང་བར་བྱེད་པ་སྟེ་དེ་ལ་མི་བརྩོན་པ། །བག་མེད་ཙམ་གྱིས་བདག་ལ་བསྟོད་ཅིང་གཞན་ལ་སྨོད་པ། །ཆོས་ཀྱི་དོན་དུ་འགྲོ་བར་མི་བྱེད་པ། །དེ་ལ་སྨོད་ཅིང་ཡི་གེར་མཆོག་ཏུ་བཟུང་ནས་དེ་ཙམ་ལ་ཡིད་རྟོན་པའོ། །སེམས་ཅན་དོན་བྱེད་དང་འགལ་བ་བཅུ་གཉིས་ལ་སྡེ་ཚན་གསུམ་ལས། གཞན་དོན་ལས་ཉམས་པའི་ཉེས་པ་བཞི་ནི། གཞན་གྱི་དགོས་པའི་དོན་ཅི་ཡང་རུང་བའི་གྲོགས་སུ་འགྲོ་བར་མི་བྱེད་པ། །ནད་པའི་རིམ་གྲོ་བྱ་བ་སྤོང་བ། །གཞན་གྱིས་ལུས་སྡུག་བསྔལ་སེལ་བར་ནུས་བཞིན་མི་བྱེད་པ་དང་། །ཤེས་བཞིན་དུ་བག་མེད་པ་ལ་རིག་པ་མི་སྟོན་པའོ། །གཞན་ལ་ཕན་མི་འདོགས་པའི་ཉེས་པ་དྲུག་ནི། ཕན་པ་བྱས་པ་ལ་ལན་དུ་ཕན་མི་འདོགས། །གཞན་གྱི་སེམས་མྱ་ངན་གྱིས་གདུང་བ་སེལ་བར་མི་བྱེད་པ། །ནོར་འདོད་པ་ལ་སེར་སྣ་མེད་ཀྱང་ལེ་ལོས་སྦྱིན་པར་མི་བྱེད་པ། །རང་གི་འཁོར་རྣམས་ཀྱི་ནི་གནས་སྐབས་ཀྱི་དོན་མི་བྱེད་པ། །ཆོས་དང་མི་མཐུན་པ་མེད་པའི་གཞན་གྱི་བློ་དང་མཐུན་པར་མི་འཇུག་པ། །ཆོས་ལ་འཇུག་པའི་དགོས་པ་མེད་པས་ཡོན་ཏན་དང་སྔགས་པ་སྨྲ་བར་མི་བྱེད་པའོ། །ངན་པ་ཚར་མི་གཅོད་པའི་ཉེས་པ་གཉིས་ནི། ཕ་རོལ་པོའི་རྐྱེན་དང་འཚམས་པར་བྱ་བ་རྩུབ་མོས་ཚར་མི་གཅོད་པ། །རྫུ་འཕྲུལ་དང་བསྡིགས་པ་ལ་སོགས་པ་མི་བྱེད་པའོ། །འདི་དག་ནི་འགྲེལ་པ་ཅི་རིགས་པར་གསུམ་གསུམ་དུ་བྱས་ནས་བཤད་དེ། གལ་ཏེ་མ་གུས་པ་དང་། སྙོམས་ལས་དང་། ལེ་ལོས་ཉེས་པ་བྱུང་ན་ནི་ཉོན་མོངས་པ་ཅན་གྱི་ཉེས་པར་འགྱུར་རོ། །གལ་ཏེ་བརྗེད་པས་ཉེས་པ་བྱུང་ན་ནི་ཉོན་མོངས་པ་ཅན་མ་ཡིན་པའི་ཉེས་པར་འགྱུར་ལ། སེམས་འཁྲུགས་པ་ལ་ནི་ཉེས་པ་མེད་དོ། །ཞེས་སོ། །ཉེས་སྤྱོད་སྡོམ་པ་དང་འགལ་བ་ནི་བཤད་མི་དགོས་ཏེ། རྟེན་རབ་བྱུང་ཡིན་ན་སོ་ཐར་གྱི་ཕམ་བཞི་འདིར་ཡང་རྩ་ལྟུང་དང་། དེ་མ་ཡིན་པའི་ལྟུང་བ་རྣམས་བྱང་སེམས་ཀྱི་ཡན་ལག་གི་ཉེས་བྱས་སུ་འགྱུར་བ་དང་། རབ་བྱུང་མིན་ཀྱང་རང་སའི་རྩ་ལྟུང་གི་ཕྱོགས་དང་མཐུན་པའི་ཉེས་པ་ཕྲ་བ་རྣམས་ཉེས་བྱས་སུ་འགྱུར་བས་སོ། །དེ་ལྟར་སྲོལ་གཉིས་ཀྱི་རྩ་ལྟུང་བཅོ་བརྒྱད་དང་བཞིར་གསུངས་པ་གཉིས་མི་འགལ་བའི་ཚུལ། སློབ་དཔོན་བྱང་བཟང་དང་། ཨ་བྷ་ཡ་ཀཱ་རའི་བཞེད་ཚུལ་ཡོད་ན་ཡང་། སློབ་དཔོན་ཆེན་པོ་ཞི་བ་ལྷའི་དགོངས་པ་ནི་ནམ་སྙིང་གི་མདོ་ལྟར་ལྟུང་རྫས་བཅུ་བཞིའི་སྟེང་། ཐབས་ལ་མཁས་པའི་མདོའི་དགོངས་པ། བྱང་ཆུབ་སེམས་ནི་ཡོངས་འདོར་དང་། །ཆགས་དང་སེར་སྣ་མི་ཟད་པས། །ཞེས་པ་ལ་སོགས་པའི་བཞི་པོ་བསྣན་པས་བཅོ་བརྒྱད་པོའི་ནང་དུ་བྱང་སར་བཤད་པའི་རྩ་ལྟུང་བཞི་པོ་འདུ་བས་མི་འགལ་བར་བཞེད་དོ། །
གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་བཤད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དགེ༵་བ༵་ཆོས༵་སྡུད༵་ཀྱི་ཚུལ་ཁྲིམས་ནི་ཕར༵་ཕྱིན༵་དྲུག༵་ལ་ཚུལ་བཞིན་དུ་སློབ༵་པ་སྟེ་ཞེས་པའོ། །འདིའི་སྤྱི་དོན་བཤད་པ་ལ་དོན་རྣམ་པ་བདུན་ལས། དང་པོ་མཚན་ཉིད་ནི། བྱང་སེམས་ཀྱི་སྒྲུབ་པའི་བསླབ་བྱ་གང་ཞིག ཁྱད་ཆོས་བཞི་དང་ལྡན་པའི་ཕྱིན་དྲུག་གིས་བསྡུས་པའི་དགེ་བ་མཐའ་དག་སྒྲུབ་པའི་སེམས་པ་མཚུངས་ལྡན་དང་བཅས་པའོ། །ཁྱད་ཆོས་བཞི་ནི། ཕར་ཕྱིན་རང་རང་གི་མི་མཐུན་པའི་ཕྱོགས་དང་བྲལ་བ། གྲོགས་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པ། བྱེད་ལས་གཞན་གྱི་འདོད་དོན་རྫོགས་པར་བྱེད་པ། འབྲས་བུ་བྱང་ཆུབ་གསུམ་དུ་སྨིན་པར་བྱེད་པ་སྟེ། མདོ་སྡེའི་རྒྱན་ལས། སྦྱིན་པ་མི་མཐུན་ཕྱོགས་ཉམས་དང་། །རྣམ་པར་མི་རྟོག་ཡེ་ཤེས་ལྡན། །འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམས་སྨིན་བྱེད་རྣམ་གསུམ། །ཞེས་པ་ཕར་ཕྱིན་ལྷག་མ་རྣམས་ལ་ཡང་སྦྱར་རོ། །
གཉིས་པ་སྒྲ་དོན་ནི།
པ་ར་མི་ཏ་ཞེས་པའི་སྒྲ་ལས་དྲངས་ན་པ་ར་མ་ཕ་རོལ་དང་། མི་ཏ་ཕྱིན་པ་སྟེ་འཇིག་རྟེན་པ་དང་ཉན་རང་གི་དགེ་བ་ཀུན་ལས་ཕུལ་དུ་བྱུང་བའི་ཕ་རོལ་ཏུ་འགྲོ་བས་ན་ཕྱིན་པའོ། །
གསུམ་པ་དབྱེ་བ་ནི།
དྲུག་པོ་རེ་རེ་ལའང་དྲུག་རེར་ཕྱེ་བས་སོ་དྲུག་སྟེ། གཞན་དེ་ལ་འགོད་པས་སྦྱིན་པ། མི་མཐུན་པའི་ཕྱོགས་ཀྱིས་མ་གོས་པས་ཚུལ་ཁྲིམས། དཀའ་སྤྱོད་སོགས་བཟོད་པས་བཟོད་པ། དགའ་སྤྲོ་དང་བཅས་པ་བརྩོན་འགྲུས། གཞན་དོན་ལ་རྩེ་གཅིག་པ་བསམ་གཏན། འཁོར་གསུམ་མི་རྟོག་པ་ཤེས་རབ་སྟེ། མངོན་རྟོགས་རྒྱན་ལས། དེ་དག་སོ་སོའི་སྦྱིན་ལ་སོགས། །རྣམ་པ་དྲུག་ཏུ་བསྡུས་པ་ཡིས། །གོ་ཆའི་སྒྲུབ་པ་གང་ཡིན་ཏེ། །དྲུག་ཚན་དྲུག་གིས་ཇི་བཞིན་བཤད། །ཅེས་སོ། །
བཞི་པ་གྲངས་ངེས་ནི།
བྱང་ཆུབ་སེམས་ཀྱི་བསྒྲུབ་བྱ་ཐམས་ཅད་བསླབ་པ་གསུམ་དུ་འདུ་བ་ལ་ལྟོས་ནས་དྲུག་ཏུ་ངེས་ཏེ། ཕར་ཕྱིན་དང་པོ་གསུམ་རྒྱུ་དང་ངོ་བོ་འཁོར་གྱི་སྒོ་ནས་བསླབ་པ་དང་པོར་འདུ་ལ། ཕར་ཕྱིན་ལྔ་པ་ནི་བསླབ་པ་གཉིས་པ་དང་ཕར་ཕྱིན་དྲུག་པ་ནི། བསླབ་པ་གསུམ་པར་འདུས་ཤིང་། བརྩོན་འགྲུས་ནི་བསླབ་པ་གསུམ་ཀའི་གྲོགས་སུ་འགྱུར་བས་ཏེ། མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་རོལ་ཕྱིན་པ་དྲུག །ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱིས་རྣམ་པ་གཉིས། །གཅིག་ནི་གསུམ་ཆར་ལ་ཡང་གཏོགས། །ཞེས་སོ། །
ལྔ་པ་གོ་རིམ་ནི།
རྒྱུ་འབྲས་དང་། དམན་མཆོག་དང་། རགས་ཕྲའི་དབང་གིས་ཏེ། དེ་ཉིད་ལས། སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང་། །རགས་པ་དང་ནི་ཕྲ་བའི་ཕྱིར། །དེ་དག་རིམ་པས་བསྟན་པ་ཡིན། །ཞེས་སོ། །
དྲུག་པ་སྒྲུབ་ཚུལ་ནི།
དེ་ཉིད་ལས། རེ་བ་མེད་པའི་སྦྱིན་པ་དང་། །ཡང་སྲིད་མི་འདོད་ཚུལ་ཁྲིམས་དང་། །ཐམས་ཅད་ལ་ནི་བཟོད་པ་དང་། །ཡོན་ཏན་ཀུན་འབྱུང་བརྩོན་འགྲུས་དང་། །དེ་བཞིན་བསམ་གཏན་གཟུགས་མེད་མིན། །ཤེས་རབ་ཐབས་དང་ལྡན་པ་ཡིས། །བརྟན་པ་རྣམས་ཀྱིས་ཡང་དག་སྦྱོར། །ཞེས་ཏེ། དེ་ཐམས་ཅད་ཀྱང་དམ་པ་དྲུག་དང་ལྡན་པར་ཉམས་སུ་བླངས་པ་ནི་རྟེན་དམ་པ་བྱང་ཆུབ་ཀྱི་སེམས་དང་ལྡན་པ། དངོས་པོ་དམ་པ་གཞི་ཐམས་ཅད་ལ་འཇུག་པ། ཆེད་དུ་བྱ་བ་དམ་པ་སེམས་ཅན་ཐམས་ཅད་ཀྱི་དོན་དུ་སྤྱོད་པ། ཐབས་དམ་པ་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པ། ཡོངས་བསྔོ་དམ་པ་བླ་མེད་བྱང་ཆུབ་ཏུ་བསྔོ་བ། རྣམ་དག་དམ་པ་སྒྲིབ་གཉིས་ཀྱི་དངོས་གཉེན་དུ་སྤྱོད་པ་རྣམས་སོ། །བདུན་པ་ཕན་ཡོན་ལ། ཕྱིན་དྲུག་སོ་སོའི་ཕན་ཡོན་ནི། དམིགས་པ་རྒྱ་ཆེ་བ། ཀུན་སློང་ཟང་ཟིང་མེད་པ། བྱེད་ལས་དོན་ཆེ་བ། འབྲས་བུ་ཕུང་པོ་ལྷག་མེད་དུ་མི་ཟད་པ་སྟེ། དེ་ཉིད་ལས། རྒྱ་ཆེ་བ་དང་ཟང་ཟིང་མེད། །དོན་ཆེ་བ་དང་མི་ཟད་པ། །སྦྱིན་པ་ལ་སོགས་ཐམས་ཅད་ཀྱི། །ཡོན་ཏན་བཞིར་ནི་ཤེས་པར་བྱ། །ཞེས་སོ། །ཉམས་སུ་བླང་བའི་འབྲས་བུ་ནི་རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་ཀྱིས་བདེ། །བཟོད་པས་མདངས་ལྡན་བརྩོན་པས་བརྗིད། །བསམ་གཏན་གྱིས་ཞི་བློ་ཡིས་གྲོལ། །ཞེས་གནས་སྐབས་དང་། ཕར་ཕྱིན་དྲུག་པོ་ཚོགས་གཉིས་སུ་འདུ་སྟེ། མདོ་སྡེ་རྒྱན་ལས། སྦྱིན་པ་ཚུལ་ཁྲིམས་བསོད་ནམས་ཀྱི། །ཚོགས་ཡིན་ཤེས་རབ་ཡེ་ཤེས་ཏེ། །གསུམ་ནི་གཉིས་ཆར་ལ་ཡང་གཏོགས། །ལྔ་ཆར་ཡང་ནི་ཡེ་ཤེས་སོ། །ཞེས་སོ། །དེས་ན་ཚོགས་གཉིས་བསགས་པས་སྐུ་གཉིས་ཐོབ་པ་ནི་མཐར་ཐུག་གི་འབྲས་བུ་སྟེ། རིན་ཆེན་ཕྲེང་བ་ལས། གཟུགས་ཀྱི་སྐུ་ནི་མདོར་བསྡུ་ན། །བསོད་ནམས་ཚོགས་ལས་འཁྲུངས་པ་སྟེ། །ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་སོ། །
གཉིས་པ་རྒྱས་པར་བཤད་པ་ནི།
ཕར་ཕྱིན་དྲུག་པོ་དེ་དག་སོ་སོར་བཤད་པ་ལས། དང་པོ་སྦྱིན་པའི་ཕར་ཕྱིན་ལ། ངོ་བོ་ནི་ཁྱད་ཆོས་བཞི་ལྡན་གྱི་གཏོང་སེམས་དགེ་བ་ས་བོན་དང་བཅས་པའོ། །སྒྲ་དོན་ནི། དཱ་ན་ཞེས་པའི་སྒྲ་ལས། ཕ་རོལ་གྱི་དབུལ༵་བ༵་སེལ༵་བའི་ཕྱིར༵་སྦྱིན་པ་ཞེས་བྱའོ། །དབྱེ་ན། ཆོས༵་ཀྱི་སྦྱིན་པ་སྣོད་བརྟགས་ཏེ་སྙིང་རྗེ་ཆེན་པོས་སྐལ་བ་དང་འཚམས་པར་ལེགས་བཤད་ཀྱི་དགའ་སྟོན་འགྱེད་པ་དང་། ཟང་ཟིང་ནོར༵་གྱི་སྦྱིན༵་པ་ལ་གཏོང་བ་དང་། གཏོང་བ་ཆེན་པོ་དང་། ཤིན་ཏུ་གཏོང་བ་རྣམས་དང་། མི༵་འཇིག༵ས་པའི་སྦྱིན་པ་གནས་སྐབས་ནད་གདོན་སོགས་དང་། མཐར་ཐུག་འཁོར་བ་ལས་སྐྱོབ་པར་བྱེད་པའོ། །དེ་ཡང་བྱང་སེམས་ཁྱིམ་པས་ཟང་ཟིང་དང་། རབ་བྱུང་གིས་ཆོས་སྦྱིན་གཙོ་བོར་གཏོང་བར་བཤད་དོ། །
གཉིས་པ་ཚུལ་ཁྲིམས་ལ་ངོ་བོ་ནི།
ཁྱད་ཆོས་བཞི་ལྡན་གྱི་སྤོང༵་བའི༵་སེམས༵་ཀྱིས༵་ཉེས་པ་སྲུང་འདོད་ཀྱི་དགེ་བ་ས་བོན་དང་བཅས་པའོ། །སྒྲ་དོན་ནི། ཤཱི་ལའི་སྒྲ་ལས་ཡུལ་གྱི་གདུང་བས་མི་བརྫི་བར་བསིལ་བ་ཐོབ་པར་བྱེད་པས་ན་ཚུལ༵་ཁྲིམ༵ས་སོ། །དབྱེ་ན་ཉེས་སྤྱོད་སྡོམ་པ་དང་། དགེ་བ་ཆོས་སྡུད་དང་། སེམས་ཅན་དོན་བྱེད་དེ་རྣམ༵་པ་གསུམ༵་པོ་ཚུལ་བཞིན་དུ་སྤྱད༵་པར་བྱའོ། །གསུམ་པ་བཟོད་པ་ལ། ངོ་བོ་ནི། ཁྱད་ཆོས་བཞི་ལྡན་གྱི་མི་འཁྲུགས་པའི་དགེ་བ་ས་བོན་དང་བཅས་པའོ། །སྒྲ་དོན་ནི། ཀྵནྟའི་སྒྲ་ལས་སྡུག་བསྔལ་སོགས་ལ་སྲན་ཚུགས་པས་ན་བཟོད་པའོ། །དབྱེ་ན། ཁོང༵་ཁྲོ༵འི་ཉེས་དམིགས་ལ་བསམ་སྟེ་ཕ་རོལ་གྱིས་གནོད་པ་བྱེད་པ་ལ་ཇི་མི་སྙམ་དུ་སེམས་མི་འཁྲུགས་པ་དང་། གནོད་ལན་མི་བྱེད་པ་དང་། འཁོན་ཞེ་ལ་མི་འཛིན་པར་མ་ཟད་སླར་ཡང་སྙིང་རྗེ་བསྐྱེད་པར་བྱ་བ་དང་། སྟོང་ཉིད་ལ་སོགས་པ་ཟབ༵་མོ༵འི་དོན་ལ་མི་སྐྲག་ཅིང་གཞན་དོན་ལ་མི་སྐྱོ་བ་དང་། ཕུགས་ཀྱི་བདེ་བ་བླ་ན་མེད་པའི་དོན་དུ་འཕྲལ་གྱི་སྡུག༵་བསྔལ༵་ཆོས་སྒྲུབ་པའི་དཀའ་སྤྱད་སོགས་ཀྱིས་མི་སྐྱོ་བར་དང་དུ་བླངས་ནས་བཟོད༵་པར༵་བྱ༵་བ་གསུམ་མོ། །བཞི་པ་བརྩོན་འགྲུས་ལ། ངོ་བོ་ནི་ཁྱད་ཆོས་བཞི་ལྡན་གྱི་སྤྲོ་བའི་སེམས་པ་དགེ་བ་ས་བོན་དང་བཅས་པའོ། །
སྒྲ་དོན་ནི། བིཪྱའི་སྒྲ་ལས་སྙིང་སྟོབས་མ་ཞུམ་པས་མཆོག་གི་གནས་ལ་སྦྱོར་བས་ན་བརྩོན་འགྲུས་སོ། །དབྱེ་ན་བསམ་པ་བདུད་ཀྱིས་མི་བརྫི་བའི་རྒྱུ་སེམས་ཅན་ཐམས་ཅད་རྫོགས་བྱང་ལ་མ་འཁོད་བར་དུ་བརྩོན་པ་འདོར་བར་མི་བྱའོ་སྙམ་དུ་གོ༵་ཆ༵་བགོ་བ་དང་། སྦྱོར་བ་ལམ་ལྔ་ས་བཅུ་བགྲོད་པའི་རྒྱུ་དགེ༵་བའི་ཚོགས་ཐམས་ཅད་སྡུད༵་པར་འཇུག་ཅིང་། སྒྲུབ་པ་ལ་མི་ཞུམ་ཞིང་ཅུང་ཟད་ཙམ་གྱིས་མི་ངོམ་ལ་རྐྱེན་གྱིས་མི་ལྡོག་པའི་སྒོ་ནས་གུས་རྟག་གིས་བརྩོན་པར་བྱ་བ་དང་། དོན་གཉིས་འགྲུབ་པའི་རྒྱུ་གཞན༵་ལ་ཕན༵་པའི་དངོས་པོ་སྒྲུབ་པ་ལ་སྤྲོ་བའི་སྒོ་ནས་འཇུག་པའི་བརྩོན༵་འགྲུས༵་བརྩམ༵་པ་སྟེ་གསུམ་མོ། །ལྔ་པ་བསམ་གཏན་ལ། ངོ་བོ་ནི། ཁྱད་ཆོས་བཞི་ལྡན་གྱི་དམིགས་པ་ལ་རྩེ་གཅིག་པའི་སེམས་པ་དགེ་བ་ས་བོན་དང་བཅས་པའོ། །སྒྲ་དོན་ནི། ངྷྱ་ན་ཞེས་པའི་སྒྲ་ལས་སེམས་པའི་རྒྱུན་གཞན་དུ་མི་ཡེངས་པར་འཛིན་པས་ན་བསམ་གཏན་ནོ། །དབྱེ་ན། ཕྱི་རོལ་པ་དང་ཐུན་མོང་བར་གྱུར་པའི་བསམ་གཟུགས་བརྒྱད་བསྒོམ་པ་འཇིག༵་རྟེན༵་པའི་དང་། འདས་ལམ་གྱིས་ཐོབ་པའི་ཐེག་གསུམ་སོ་སོའི་ཏིང་ངེ་འཛིན་འཇིག༵་རྟེན༵་ལས་འདས༵་པའི༵་བས༵མ་གཏན༵་བསྒོམ༵་པ་གཉིས་སོ། །དེ་ཡང་ལང་གཤེགས་ལས་གསུངས་པ་ལྟར་གསུམ་དུ་དབྱེ་ན་ལམ་ལ་མ་ཞུགས་པའི་རྒྱུད་ཀྱི་བསམ་གཟུགས་བྱིས་པ་ཉེར་སྤྱོད་ཀྱི་དང་། ལམ་ཞུགས་ཚོགས་སྦྱོར་གྱི་ཏིང་ངེ་འཛིན་དོན་རབ་འབྱེད་པའི་དང་། མཐོང་ལམ་ཡན་ཆད་ཀྱི་འཕགས་པའི་ཏིང་འཛིན་རྣམས་ལ་དེ་བཞིན་གཤེགས་དགེའི་བསམ་གཏན་ཞེས་བྱ་བ་དེ་རྣམས་སོ། །དྲུག་པ་ཤེས་རབ་ལ། ངོ་བོ་ནི། ཁྱད་ཆོས་བཞི་ལྡན་གྱི་ཆོས་རབ་རྣམ་པར་འབྱེད་པའི་སེམས་པ་དགེ་བ་ས་བོན་དང་བཅས་པའོ། །སྒྲ་དོན་ནི། པྲ་ཛྙཱ་ཞེས་པའི་སྒྲ་ལས་རབ་ཏུ་རྟོགས་པའམ་རབ་ཏུ་ཁོང་དུ་ཆུད་པས་ན་ཤེས་རབ་བོ། །དབྱེ་ན། ཐོས༵་པ་ལས་བྱུང་བའི་ཤེས་རབ་ནི། གསུང་རབ་དགོངས་འགྲེལ་དང་བཅས་པ་ནང་རིག་པ་དང་། དེས་གདུལ་བྱ་རྗེས་སུ་འཛིན་པའི་ཡན་ལག་ཏུ་ཐུན་མོང་གི་རིག་གནས་བཞི་དང་བཅས་པ་ལ་མཁས་པར་བྱ་སྟེ། མདོ་སྡེ་རྒྱན་ལས། རིག་པའི་གནས་ལྔ་དག་ལ་མཁས་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །དེ་ལྟ་བས་ན་གཞན་དག་ཚར་བཅད་རྗེས་བཟུང་དང་། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ། །ཞེས་གསུངས་ཤིང་། ཁྱད་པར་དུ་གསུང་རབ་ཀྱི་དོན་རྣམས་དཔྱིས་ཕྱིན་པ་ཁོང་དུ་ཆུད་པར་བྱེད་པ་ལ། སྤྱིར་དྲང་ངེས་ལྡེམ་དགོངས་ལ་སོགས་པའི་སྒོ་ནས་འཇལ་དགོས་ཀྱང་། འདིར་ཆོས་རྣམས་ཀྱི་གནས་ལུགས་ཇི་བཞིན་པ་ལ་ངེས་པ་ཐོབ་པའི་ཤེས་རབ་སྐྱེད་པའི་ཕྱིར། ཡོད་པ་སྒྲོ་འདོགས་ཀྱི་མཐའ་སེལ་བྱེད་ངོ་བོ་ལ་དཔྱོད་པ་གཅིག་དུ་བྲལ། རྒྱུ་ལ་དཔྱོད་པ་རྡོ་རྗེའི་ཟེགས་མ། འབྲས་བུ་ལ་དཔྱོད་པ་ཡོད་མེད་སྐྱེ་འགོག རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་སྟེ་བཞི་དང་། ཡོད་མེད་གཉིས་ཀའི་སྤྲོས་པ་གཅོད་བྱེད་རྟེན་འབྲེལ་ཆེན་མོ་སྟེ། གཏན་ཚིགས་ཆེན་པོ་ལྔས་ཀུན་རྫོབ་སྤྲོས་པའི་སྣང་ཞེན་ཐམས་ཅད་སྤྲོས་བྲལ་དུ་གཏན་ལ་འབེབས་པ་བཀའ་བར་པའི་དགོངས་དོན་ལྟར་དང་། བློ་ལས་འདས་པའི་ཆོས་ཉིད་དོན་དམ་འོད་གསལ་བའི་ཡེ་ཤེས་སྟོང་མི་སྟོང་ལ་སོགས་པའི་དཔྱོད་ཡུལ་ལས་འདས་པའི་བསམ་གྱིས་མི་ཁྱབ་པའི་ངོ་བོ་བཀའ་ཐ་མ་དང་། སྔགས་རྒྱུད་རྣམས་སུ་གསུངས་པའི་དོན་ལ་ངེས་པ་ནང་ནས་འདྲོངས་པ་ཞིག་བྱེད་དགོས་སོ། །
དེ་ནས་བས༵མ་བྱུང་གི་ཤེས་རབ་བསྐྱེད་པ་ནི། ཇི་སྐད་ཐོས་པའི་དོན་ལ་ཉེ་བར་དཔྱོད་པས་ནང་དུ་སེམས་པར་འཇུག་པ་ན་བྱེ་བྲག་འབྱེད་པའི་བསམ་ཤེས་ཀྱི་དོན་སྤྱི་ཙམ་དུ་མ་ལུས་པར་རེ་རེ་ནས་ཚིག་དང་དོན་གྱི་རིམ་པ་རྣམས་ནོར་མ་ནོར་བརྟག་ཅིང་ངེས་པར་བྱ་སྟེ། ཡེ་ཤེས་སྙིང་པོ་ཀུན་ལས་བཏུས་པ་ལས། བསྲེགས་བཅད་བརྡར་བས་གསེར་བཞིན་དུ། །ལེགས་པར་བརྟག་ལ་ང་ཡི་བཀའ། །བླང་བར་བྱ་ཡི་གུས་ཕྱིར་མིན། །ཞེས་པ་ལྟར་དད་པས་འཇུག་པ་ཙམ་མ་ཡིན་པར་ཡིད་ཆེས་བསྐྱེད་པའི་ལུང་དང་། དངོས་སྟོབས་ཀྱི་རིགས་པ་དང་། སྔ་ཕྱི་མི་འགལ་བ་གསུམ་གྱིས་བརྟགས་ནས་བླང་བར་བྱ་སྟེ། བཞི་བརྒྱ་པ་ལས། དོན་གང་ལུང་དང་རིགས་པ་ཡིས། །ལེགས་པར་མངོན་པར་བརྗོད་པ་དང་། །སྔ་ཕྱི་འགལ་བ་མེད་པ་སྟེ། །དམ་པ་རྣམས་ཀྱིས་ཡོངས་སུ་བཟུང་། །ཞེས་སོ། །དེ་ལྟར་བསམ་བྱ་ཡོངས་སུ་རྫོགས་པ་ན་སྒོམ༵་པ༵་ལས་བྱུང་བའི༵་ཤེས༵་རབ༵་ཟབ༵་མོ༵་རྒྱུད་ལ་བསྐྱེད་པར་བྱ་སྟེ། དེ་ཡང་སྤྱིར་ཇི་ལྟར་ངེས་པའི་དོན་རྣམས་བླང་དོར་གྱི་སྒོ་ནས་སྒྲུབ་ཅིང་ཉམས་སུ་ལེན་པ་དང་། ཁྱད་པར་ལྷག་མཐོང་གི་ཤེས་རབ་རྣམ་པར་མི་རྟོག་པའི་ཡེ་ཤེས་ཉམས་སུ་བླང་བ་ནི་འཁོར་ལོ་བར་ཐ་དང་སྔགས་ཀྱི་རྒྱུད་སྡེ་ཟབ་མོ་རྣམས་སུ་བཤད་པའི་དགོངས་དོན་རྣམས་འགལ་མེད་དུ་བསམ་བྱུང་གིས་གཏན་ལ་འབེབས་པའི་ངང་དུ་བློ་རྟོག་གི་སྤྲོས་པ་ཐམས་ཅད་བཅད་ནས་འཇོག་པར་བྱ་བ་སྟེ། སྒྲ་གཅན་འཛིན་གྱིས་ཡུམ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །ཞེས་སོ། །དེ་ལྟར་བཞག་པས་སྤྲིན་དེངས་པ་ན་ཉི་མའི་དཀྱིལ་འཁོར་གསལ་བ་ལྟར་མཉམ་བཞག་གི་རིག་ངོ་ན་ངོས་བཟུང་གང་དུའང་མ་གྲུབ་པའི་བློ་བྲལ་གྱི་ཡེ་ཤེས་རང་གསལ་རྗེན་པར་གནས་པ་ནི་སེམས་ཀྱི་རང་བཞིན་འོད་གསལ་བ་ཁོང་ནས་ཤར་བ་སྟེ། དེ་ལ་ཡང་ཡང་གོམས་པའི་སྟོབས་ཀྱིས་རང་གནས་ཀྱི་ཡེ་ཤེས་མ་རྟོགས་པའི་སེམས་ཅན་རྣམས་ལ་སྙིང་རྗེ་ཆེན་པོ་ངང་གིས་འབྱུང་བ་ནི། ཆོས་ཉིད་ཡིན་པས་དེ་ལྟ་བུའི་སྟོང་ཉིད་སྙིང་རྗེ་ཟུང་དུ་འཇུག་པ་དེ་ནི་ཐེག་པ་ཆེན་པོའི་མདོ་སྔགས་ཀྱི་ལམ་ཐམས་ཅད་ཀྱི་དངོས་གཞིར་ངེས་པས་གནད་མ་འཆུག་པར་བྱ་དགོས་ལ། དེ་ཡང་དང་པོ་སེམས་བསྐྱེད། དངོས་གཞི་དམིགས་མེད། རྗེས་བསྔོ་བ་སྟེ་དམ་པ་གསུམ་གྱིས་རྩིས་ཟིན་པའི་སྒོ་ནས་སྤྱད༵་པར་བྱ་བ་སྟེ་ཤེས་རབ་རྣམ་པ་གསུམ་མོ། །
གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་བཤད་པ་ནི།
སེམས༵་ཅན༵་དོན༵་བྱེད༵་ཀྱི་ཚུལ༵་ཁྲིམས༵་ནི། ཕྱིན་དྲུག་གིས་རང་རྒྱུད་སྨིན་པར་བྱས་ནས་རང་དོན་ཡིད་བྱེད་ཀྱི་བློ་དང་མ་འདྲེས་པར་བསྡུ༵་བའི་དངོས༵་པོ་བཞིའི༵་སྒོ་ནས་གདུལ་བྱ་རྣམས་ཀྱི་བློ་དང་འཚམས་པར་དོན་བྱེད་པ་སྟེ། ཐོག༵་མར༵་ཟང་ཟིང་གི་སྦྱིན༵་པས༵་གདུལ༵་བྱ༵་འཁོར་དུ་མ་འདུས་པ་རྣམས་ར༵བ་ཏུ་བ༵སྡུ་བར་བྱས༵་ནས༵་ཏེ། པདྨ་སྤུངས་པ་ལས། སྦྱིན་པའི་གཡབ་མོས་ལེགས་བོས་ཏེ། །ཞེས་སོ། །འཁོར་དུ་འདུས་པ་རྣམས་ལ་སྙན༵་པ༵ར་སྨྲ༵་བའི༵་གཏམ༵་གྱིས༵་ཡིད༵་རབ༵་ཏུ་དྲང༵ས་ཏེ་ཆོས་བསྟན་པས་དེ་སྒྲུབ་པ་ལ་དོན་གཉེར་གྱི་མོས་འདུན་དང་སྤྲོ་བ་བསྐྱེད་དུ་འཇུག་པ་སྟེ། དེ་ཉིད་ལས། སྙན་པར་སྨྲ་བའི་ཚིག་གིས་བསུ། །ཞེས་སོ། །དོན་གཉེར་དང་ལྡན་པ་དེ་རྣམས་བྱིས་པ་ཁ་ཟས་འཇམ་རྩུབ་ཀྱིས་རིམ་པར་གསོ་བ་ལྟར། ཆོས་གཅིག་གིས་བློ་རིམ་ཐ་དད་སྨིན་པར་མི་ནུས་པས། བློ་ཐ་མའི་ཆུང་འབྲིང་ཆེ་གསུམ་ལ་ཉན་རང་བྱང་སེམས་གསུམ་དང་། འབྲིང་གསུམ་ལ་བྱ་སྤྱོད་རྣམ་འབྱོར་གསུམ་དང་། རབ་གསུམ་ལ་བསྐྱེད་རྫོགས་རྫོགས་པ་ཆེན་པོ་གསུམ་སྟེ། ཐེག༵་པ༵་རིམ༵་པ་དགུ༵་པོར༵་རིམ་གྱིས་བཀྲི༵་བ༵་ནི་དོན༵་སྤྱོད༵་པ་ལ་བཤད་དེ༵། དེ་ཉིད་ལས། དོན་སྤྱོད་གྲོས་ཆེན་གདབ་པར་བྱ། །ཞེས་སོ། །དེ་ལྟར་བཀྲི་བའི་གདུལ་བྱ་དེ་རྣམས་དེ༵་དག༵་གི་དོན་ལ་ཉམས་སུ་ལེན་པའི་སྒོ་ནས་འདྲེ༵ན་པའི་ཕྱིར༵་རང༵་ཡང༵་དོན༵་དེ༵་དག་ལ་མཐུན་པར་སྤྱོད༵་དགོས་ཏེ། རང་གིས་མ་སྒྲུབ་ན་མཛེ་ཕོའི་བྱ་ཁྱུང་གི་སྒྲུབ་ཐབས་ལྟར་གཞན་ཡིད་མི་ཆེས་པའི་ཕྱིར་ཏེ། དེ་ཉིད་ལས། དོན་མཐུན་པ་ཡིས་བག་ཕེབས་ཏེ། །ཞེས་སོ། །དེ་ཡང་བཞིར་གྲངས་ངེས་པའི་རྒྱུ་མཚན་ནི། གནས་སྐབས་ཕན་པའི་ཕྱིར་སྦྱིན་པ་དང་། མཐར་ཐུག་ཕན་པའི་རྒྱུར་ཆོས་འཛིན་པ་དང་། དོན་ལ་འཇུག་པ་དང་། དོན་དེ་ལ་ཡིད་ཆེས་པའི་ཕྱིར་ཕྱི་མ་གསུམ་དགོས་པས་དང་། ཡང་ཆོས་ཀྱི་སྣོད་དུ་རུང་བ་དང་། དེ་ལ་མོས་པ་དང་། དེ་སྒྲུབ་པ་དང་། མཐར་ཕྱིན་པར་བྱ་བའི་ཕྱིར་གྲངས་ངེས་ཏེ། མདོ་སྡེ་རྒྱན་ལས། དང་པོས་སྣོད་གྱུར་དངོས་པོ་སྟེ། །གཉིས་པ་ཡིས་ནི་མོས་པ་ཡིན། །གསུམ་པ་ཡིས་ནི་སྒྲུབ་པ་སྟེ། །བཞི་པས་རྣམ་པར་སྦྱོང་བའོ། །ཞེས་སོ། །འདིས་གོ་རིམ་ཡང་ཤུགས་ལ་བསྟན་ཏོ། །གཞན་ཡང་བྱང་ས་ལས། དོན་བྱེད་བཅུ་གཉིས་སུ་གསུངས་པ་སྣང་ནའང་། སྔར་ཉེས་བྱས་ཞེ་དྲུག་པོ་འགའ་ཞིག་གི་ལྡོག་པ་སྒྲུབ་པ་ཙམ་ལས་ཐ་དད་པ་མེད་དམ་སྙམ་ནས་འདིར་མ་བྲིས་སོ། །
གཉིས་པ་སྲུང་བྱེད་ཀྱི་ཐབས་བཤད་པ་ལ་བཞི་ལས། དང་པོ་ཡང་དག་སྤོང་བཞིའི་བརྩོན་འགྲུས་ཀྱི་སྒོ་ནས་སྲུང་བ་ནི།
དེ་ནས་བསླབ་པར་བྱ་བའི་གནས་དེ་རྣམས་དག་པ་དང་སྤེལ་བར་བྱ་བའི་ཚུལ་ནི། བསླབ་བཏུས་ལས། བདག་གིས་ལུས་དང་ལོངས་སྤྱོད་དང་། །དུས་གསུམ་དགེ་བ་སྐྱེས་པ་རྣམས། །སེམས་ཅན་ཀུན་ལ་བཏང་བ་དང་། །དེ་སྲུང་དག་པ་སྤེལ་བའོ། །ཞེས་གཞི་གསུམ་བཏང་སྲུང་དག་སྤེལ་བཞིས་བྱང་སེམས་ཀྱི་སྡོམ་པ་མཐའ་དག་བསྡུས་པར་བཤད་ཅིང་། དེ་ཡང་ལས་དང་པོ་པས་བསྲུང་བ། མོས་སྤྱོད་པས་དག་པ། མ་དག་ས་བདུན་ལ་གནས་པས་བཏང་བ། དག་པ་ས་གསུམ་ལ་གནས་པས་སྤེལ་བ་གཙོ་བོར་སྒྲུབ་པར་བཤད་ཅིང་། སྐབས་འདིར་ནི་ཡང་དག་པར་སྤོང་བ་བཞིས་བརྩོན་འགྲུས་ཀྱིས་དག་ཅིང་སྤེལ་བའི་ཚུལ་བཤད་དེ། རྫོགས་བྱང་སྒྲུབ་པའི་མཐུན༵་ཕྱོག༵ས་སུ་གྱུར་པ་དགེ་བའི་ཆོས་ཀུན༵་མ་སྐྱེས་པ་བསྐྱེད་པ་དང་། སྐྱེས་པ་རྣམས་གནས་པ་དང་འཕེལ་བའི་ཕྱིར་འདུན་པ་དྲག་པོ་བསྐྱེད་ནས་སྒོ་གསུམ་འབད་པར་བྱེད། ཕྱི་བཤོལ་མེད་པའི་བརྩོན་འགྲུས་བརྩམ། མི་བརྗེད་པའི་སྒོ་ནས་སེམས་ཡང་དག་པར་འཇོག་པ་ལ་སློབ༵་པ་དང་། དེ་བཞིན་དུ་རྫོགས་བྱང་སྒྲུབ་པའི་མི༵་མཐུན༵་ཕྱོགས་མི་དགེ་བ་མཐའ༵་དག༵་མ་སྐྱེས་པ་མི་བསྐྱེད་ཅིང་། སྐྱེས་པ་རྣམས་སྤང༵་བར་བྱ་བའི་ཕྱིར་འདུན་པ་ལ་སོགས་པ་བཞིའོ། །
གཉིས་པ་དྲན་ཤེས་བག་ཡོད་ཀྱི་སྒོ་ནས་སྲུང་བ་ནི།
དུས་རྟག༵་ཏུ༵་སྲུང་སེམས་མི་བརྗེད་པའི་དྲ༵ན་པ་དང༵་། རང་རྒྱུད་ལ་ཉེས་པ་བྱུང་མ་བྱུང་དང་། དགེ་བའི་ཕྱོགས་ལ་བརྩོན་མི་བརྩོན་སོགས་རྟོག་པའི་ཤེས༵་བཞི༵ན་དང་། འཇུག་ལྡོག་གི་གནས་ལ་གཟོབ་པ་ལྷུར་ལེན་པའི་བག༵་ཡོད༵་གསུམ་བསྟེན༵་ནས་བསྲུང་བར་བྱའོ། །
གསུམ་པ་སྤྱོད་ལམ་ཐམས་ཅད་དགེ་བས་དུས་འདའ་བའི་སྒོ་ནས་སྲུང་བ་ནི།
དེ་ནས་ལུང་མ་བསྟན་གྱི་བྱ་བ་ཐམས་ཅད་དགེ་བར་བསྒྱུར་ནས་དོན་ཡོད་པར་བྱ་བའི་ཕྱིར་སློབ་པའི་ཚུལ་ནི། འགྲོ༵་འདུག༵་ཟ༵་ཉལ༵་གྱི་སྤྱོད༵་ལམ༵་རྣམ༵་པ༵་བཞིའི༵་དུས་ཐམས་ཅད་དུ་དྲན་ཤེས་མ་ཉམས་པར༵། སྤྱོད་འཇུག་གི་ཤེས་བཞིན་ལེའུར་གསུངས་པའི་ཚུལ་ངེས་པར་བྱས་ནས་དེ་དང་མཐུན་པར་སློབ་པ་ལ་འབད་པ་དང་། གཞན་ཡང་མདོ་སྡེ་རྒྱན་ལས། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། །དབང་པོའི་སྤྱོད་ཡུལ་སྣ་ཚོགས་འཇུག་གྱུར་པ། །དེ་ལྟ་དེ་ལྟར་རིགས་ཤིང་མཐུན་ཚིག་གིས། །སེམས་ཅན་ཕན་ཕྱིར་དེ་མངོན་འདུ་བྱེད་དོ། །ཞེས་གསུངས་པས། ཕལ་པོ་ཆེའི་སྤྱོད༵་ཡུལ༵་ཡོང༵ས་སུ༵་དག༵་པའི༵་མདོ༵་སྡེ༵་ལས་ཇི་ལྟར༵་གསུངས་པ་ལྟར་འགྲོ་འདུག་ལ་སོགས་པའི་སྤྱོད་ལམ་གྱི་གནས་སྐབས་ཐམས་ཅད་དུ་དྲན་ཤེས་ཀྱིས་ཟིན་པར་བྱས་ཏེ། བྱ་བ་གང༵་བྱེད༵་ཀྱང་དེ་དང་དེར་རིག༵ས་མཐུན༵་པའི་ཚིག༵་གིས༵་བརྗོད་པའམ་སེམས་ཀྱིས་བསམ་པ་ཙམ་གྱིས་སེམས་ཅན་ལ་ཕན་པའི་ཕྱིར་སྨོན༵་ལམ༵་འདེབས༵་པར་བྱས་ན་དགེ་བའི་བྱ་བ་ལྟ་ཅི། ལུང་མ་བསྟན་གྱི་བྱ་བ་ཐམས་ཅད་ཀྱང་བསོད་ནམས་ཀྱི་ཚོགས་སུ་འགྱུར་བས། ཐམས་ཅད་དུ་དོན་ཡོད་པར་ཤེས་ནས་ཚིག་ཙམ་དུ་མ་ལུས་པར་ཉམས་སུ་ལེན་པ་ལ་འབད་པར་བྱའོ། །
བཞི་པ་བསླབ་པ་ཐམས་ཅད་བསྡུ་བའི་སྒོ་ནས་སྲུང་བ་ལ་གཉིས་ལས། དང་པོ་གོང་དུ་བཤད་པའི་བསླབ་པ་དེ་དག་གི་དོན་མདོར་བསྡུས་ཏེ་མཁས་པའི་བཞེད་པ་ཟློས་པ་ནི།
ཤེས་བྱ་རྣམ་པར་འབྱེད་པའི་མཁྱེན༵་རབ༵་ཕུལ་དུ་བྱུང་ཞིང་གསུང་རབ་དགོངས་འགྲེལ་དང་བཅས་པའི་ཚིག་དོན་ལ་དབང༵་འབྱོར་བ། ལུང་དང་རྟོགས་པའི་ཡོན་ཏན་གྱིས་ཐུགས་རྒྱུད་ཕྱུག༵་པ་ཀློང༵་ཆེན༵་རབ༵་འབྱམས༵་བཟང་པོས་ནི༵། སྨོན༵་པའི༵་བསླབ༵་བྱ༵འི་གནད་བསྡུས་པ་ཚད༵་མེད༵་བཞིས༵་བློ་སྦྱོང་ནས་ཡང་ཡང་བསྒོམ༵་ཞིང༵་། སེམས་ཅན་གྱི་ཕན་བདེ་སྙིང་ཁོང་དུ་ཆུབ་པར་འདུ་སྟེ། བྱང་ཆུབ་ཀྱི་སེམས་མི་འདོར་བ་ཉིད་སྨོན་པ་མི་འཆོར་བའི་བསླབ་བྱ་བཤད་པའི་ཕྱིར་དང་། འཇུག༵་པའི༵་བསླབ༵་བྱ༵་རྒྱལ་སྲས་རྣམས་ཀྱིས་བསྒྲུབ་བྱའི་དགེ་བ་མཐའ་དག་ཕ༵་རོལ༵་ཏུ་ཕྱིན༵་པ་དྲུག༵་ཏུ་འདུ་བས་དེ་ལ་ཚུལ་བཞིན་དུ་སྤྱོད༵་པ་སྟེ། སེམས་ཉིད་ངལ་གསོ་ལས། སྨོན་པའི་བསླབ་བྱ་ཚད་མེད་བཞི་པོ་བསྒོམ། །དེ་ཡིས་མི་མཐུན་ཕྱོགས་སྤངས་སེམས་བསྲུང་བྱ། །འཇུག་པའི་བསླབ་བྱ་ཕ་རོལ་ཕྱིན་དྲུག་སྤྱོད། །དེ་ཡི་མི་མཐུན་ཕྱོགས་སྤངས་བརྩོན་པར་བྱ། །ཞེས་གསུངས་ལ། དེ་ཡང་བ༵སྡུ་ན༵་དཀར༵་ནག༵་ཆོས༵་བརྒྱད༵་ལ་བླང་དོར་བྱེད་པར་འདུ༵་ཞེས༵་གསུང༵ས་ཏེ། གྲུབ་མཐའ་མཛོད་དུ། སྲོལ་གཉིས་ཀྱི་རྩ་ལྟུང་གི་དབྱེ་བ་བཤད་ནས། དེ་ཇི་ལྟར་སྲུང་ཚུལ་འཆད་པའི་སྐབས་སུ། དྲན་དང་ཤེས་བཞིན་མ་ཉམས་པས་ནག་པོའི་ཆོས་བཞི་དོར་ནས་དཀར་པོའི་ཆོས་བཞི་སྤྱོད་པ་ལ་བསླབ་པར་བྱའོ། །ཞེས་གསུངས་སོ། །དེ་ཡང་ཡིན་ཏེ་ནག་པོའི་ཆོས་བཞི་སྤྱད་ནས་ཐུན་ཚོད་ལས་འདས་ན་སྨོན་སེམས་གཏོང་བར་བཤད་ལ། དེ་བཏང་ན་འཇུག་སྡོམ་ཡང་འཆོར་ཏེ། གྱང་མེད་རི་མོ་མེད་པ་བཞིན་ནོ། །
གཉིས་པ་རང་གི་བཞེད་པ་འགོད་པ་ནི།
གཞན་ཡང་བྱམས་པས་ཀུན་ནས་བསླངས་ཏེ་གང་ཅི་སྤྱོད་ཀྱང་རུང་། རང་གཞན་ལ་ཚེ་འདི༵ར་ནི༵་ཕན༵་པ་དང༵་། ཕྱི་མ་ཕན་ཆེད་མཐར་ཐུག་ཏུ་བདེ༵་བ༵་སྒྲུབ་པའི་རྒྱུར་འགྱུར་བ་རྣམ༵ས་ནི་ཐབས་ལ་མཁས་པས་བླང་བར་བྱ༵་ཞིང༵་། ཞེ་སྡང་གིས་ཀུན་ནས་བསླངས་ཏེ་ཁྲོ་རྩོད་ཀྱི་ཕན་ཚུན་གཉིས་ཀའི་རྒྱུད་མ་རུང་བར་བྱེད་པ་སོགས་ཅི་སྤྱོད་ཀྱང་རུང་རང་གཞན་ལ་ཚེ་འདིར༵་ཡང༵་མི༵་ཕན༵་ཞིང་ཕྱི༵་མར༵་ཡང་ངན་སོང་གི་རྒྱུར་འགྱུར་བ་སོགས་མཐར་ཐུག་ཏུ་གནོད༵་པའི༵་རྒྱུར་འགྱུར་བ་ཐམས་ཅད་གཟབ་པར་བྱས་ཏེ་སྤང༵་བར་བྱ་དགོས་པར་མ་ཟད། འདིར་བདེ་བ་ལྟར་སྣང་ཡང་ཕྱི་མར་གནོད་པའི་རྒྱུ་ཐམས་ཅད་བརྟགས་ཏེ་ནུས་པ་ཅི་ཡོད་ཀྱིས་སྤོང་བ་ཡང་གནད་བསྡུས་པ་ཡིན་ནོ། །དེས་ན་རྒྱལ་སྲས་རྣམས་ཀྱི་སྤང་བླང་གི་གནས་ཐེག་ཆེན་གྱི་མདོ་སྡེ་རྣམས་ལས་གསུངས་པ་མཐའ་དག་ལ་ཇི་ལྟར་སློབ་པའི་ཐབས་ཤིང་རྟའི་སྲོལ༵་གཉིས༵་ཀྱི་བསླབ༵་བྱ༵་སྔར༵་བཤད་པ་དེ་དག་ཏུ་མ༵་འདུས༵་པ་མེད༵་ཅེས༵་སྨྲ༵འོ། །
གསུམ་པ་སྡོམ་པ་སྐྱེ༵་བ༵འི་རྟེན༵་ནི༵།
དེ་ལྟ་བུའི་བྱང་སེམས་ཀྱི་སྡོམ་པ་གང་ལ་སྐྱེ་བའི་རྟེན་ནི། བརྡ་ཤེས་ཤིང་དོན་གོ་ལ་ལེན་འདོད་ཡོད་ན་ལྷ༵་ཀླུ༵་འཕྲོག༵་མ༵་ལ་སོག༵ས་པའི་མི་མ་ཡིན་སོར་སྡོམ་གྱི་རྟེན་དུ་མི་རུང་བ་རྣམས་དང་། མཚམས་མེད་བྱས་པ་ལ་སོགས་པའི་སྡིག༵་ཅན༵་སོགས་རྟེན་དམན་པ་ལ༵་ཡང༵་སྐྱེ༵་བར༵་བཤད་པ་ནི༵་ཀླུ༵་སྒྲུབ༵་ཀྱི་བཞེད༵་པ་སྟེ། དེ་ཡང་དཀོན་མཆོག་བརྩེགས་པ་ལས། དེའི་ཚེ་ཆོས་ཀྱི་རྣམ་གྲངས་འདི་བཤད་པ་ན་ལྷ་དང་། ཀླུ་དང་། ལྷ་མ་ཡིན་དང་། ནམ་མཁའ་ལྡིང་དང་། ལྟོ་འཕྱེ་ཆེན་པོ་བགྲང་བ་ལས་འདས་པ་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ་ཞེས་གསུངས་པའི་རྗེས་སུ་འབྲངས་པ་ཡིན་ལ། དེ་ཡང་སྨོན་སེམས་ཙམ་ཞིག་ངེས་པར་སྐྱེ་བ་ལ་དགོངས་པའོ། །འཕགས་པ་ཐོ༵གས་མེ༵ད་ཀྱི་ལུགས་ལྟར་ན། འཇུག་སྡོམ་མ་ཐོབ་པ་ཐོབ་པར་བྱེད་པ་དེའི༵་རྟེན༵་གླིང་གསུམ་གྱི་སྐྱེས་པ་བུད་མེད་མཚན་དོན་བྱེད་ནུས་པ་ཞིག་དགོས་ཏེ། སོ༵་ཐར༵་རིགས་བདུན་གྱི་སྡོམ་པ་གང་རུང་འཇུག་སྡོམ་གྱི་རྟེན་དུ་འགྲོ་དགོས༵་པའི་ཕྱིར་ཞེས༵་གསུང༵ས་པས་སོ། །དེས་ན་སྲོལ་གཉིས་པོ་ལ་རྟེན་རྒྱ་ཆེ་ཆུང་དང་འཇུག་སྒོ་ཡངས་དོག་སོགས་མངོན་ཡང་དོན་ལ་གནད་གཅིག་སྟེ། རིགས་བདུན་སྔོན་དུ་སོང་མ་སོང་གང་ཡིན་ཀྱང་རུང་། སྲོག་གཅོད་སོགས་ཉེས་པ་སྣ་གཅིག་སྤོང་བའི་སེམས་ཙམ་ཡང་མེད་ན་བྱང་སྡོམ་མི་སྐྱེ་བས། ཉེས་སྤྱོད་གང་རུང་སྤོང་བར་དམ་འཆའ་ནུས་པ་ཞིག་ངེས་པར་དགོས་ཏེ། གཞན་དུ་སེམས་བསྐྱེད་ཀྱི་བསླབ་བྱ་དང་འགལ་བའི་ཕྱིར་རོ། །དེ་བས་བཞེད་པ་སྤྱིར༵་བཤད་ན༵་གང་ལེན་པ་པོའི་འགྲོ་བའི་ས་པས་བསྡུས་པ་ནི་ལུས་རྟེན་ཡིན་ལ། གཙོ་བོ་ནི་བསམ་པའི་རྟེན་ཏེ །སྟོན་པ་སངས༵་རྒྱས༵་བཅོམ་ལྡན་འདས་དང་། དེ་ཡིས་བསྟན་པའི་ཆོ༵ས་ཐེག་པ་ཆེན་པོའི་སྡེ་སྣོད་རྣམས་ལ༵་དད༵་པར་བྱེད༵་ཅིང༵་ཐོབ་བྱའི་འབྲས༵་བུ༵་བླ༵་ན་མེད༵་པའི་བྱང༵་ཆུབ༵་ལ༵་དད༵་ཅི༵ང་། རྒྱལ༵་སྲས༵་བྱང་ཆུབ་སེམས་དཔའི་སྤྱོད༵་པ༵་རྒྱ༵་མཚོ༵་ལྟ་བུ་ཐེག་ཆེན་གྱི་མདོར༵་ཇི་སྐད་གསུངས་པ་ཐམས་ཅད་ལ་སློབ་འདོད་ཀྱིས་འདུན་པ་དང་དད༵་པར་བྱེ༵ད་ན༵། བྱང༵་ཆུབ་ཀྱི་སེམས༵་སྐྱེ༵་བར༵་དཀོན༵་མཆོ༵ག་ཏ༵་ལ༵འི་མདོར༵་གསུ༵ངས་ཏེ། ཇི་སྐད་དུ།
རྒྱལ་དང་རྒྱལ་བའི་ཆོས་ལ་དད་གྱུར་ཅིང་། །
བྱང་ཆུབ་བླ་ན་མེད་ལའང་དད་གྱུར་ལ། །
རྒྱལ་སྲས་རྣམས་ཀྱི་སྤྱོད་ལའང་དད་བྱེད་ན། །
བློ་དང་ལྡན་པ་རྣམས་ཀྱི་སེམས་སྐྱེའོ། །
ཞེས་སོ། །གནས་པའི་རྟེན་ནི། གང་ལ་སྐྱེས་པའི་རྟེན་དེ་དང་། གཏོང་རྒྱུ་མ་བྱུང་ན་ཕྱི་མ་གང་དང་གང་དུ་སྐྱེས་པའི་དེ་དང་དེ་ལའང་ཡོད་དེ། བྱང་ཆུབ་སྙིང་པོའི་བར་དུ་བླངས་པའི་ཕྱིར། དེས་ན་ཚེ་ཕྱི་མ་རྣམས་སུ་དགེ་བའི་བཤེས་གཉེན་དང་འཕྲད་ནས་དྲན་གསོའི་ཚུལ་དུ་སྡོམ་པ་ནོད་པ་ཙམ་ལས་གསར་དུ་ལེན་དགོས་པ་ནི་མ་ཡིན་ནོ། །དེ་ལྟར་བསླབ་པའི་རྣམ་གྲངས་ཐམས་ཅད་དབང་པོ་རབ་འབྲིང་ཐ་གསུམ་གྱིས་རང་རང་གི་ནུས་པ་དང་བསྟུན་ཏེ། སྡོམ་ཆོག་ཏུ། དེ་བཞིན་དུ་ནི་བསླབ་པ་ལའང་། །རིམ་པ་བཞིན་དུ་བསླབ་པར་བགྱི། །ཞེས་པ་ལྟར་དྲན་ཤེས་ཀྱིས་བཟུང་ནས་བསླབ་པར་བྱས་ཀྱང་། གལ་ཏེ་ལྟུང་བ་འབྱུང་བའི་རྒྱུའི་དབང་གིས་ཉམས་པར་གྱུར་ན། ཉེས་དམིགས་ནི་སྨད་པའི་གནས་སུ་འགྱུར་བ་དང་། སངས་རྒྱས་རྣམས་མི་མཉེས་པ་དང་། སེམས་ཅན་རྣམས་མི་མགུ་བ་དང་། རང་དོན་ཉམས་པ་དང་། མིང་དོན་ཤོར་བ་ལ་སོགས་པ་ཚེ་འདིར་འབྱུང་བར་མ་ཟད་ཕྱི་མ་དམྱལ་བ་ཆེན་པོར་སྐྱེ་བའི་རྒྱུར་འགྱུར་ཏེ། བསླབ་བཏུས་ལས། དགེ་བའི་རྩ་བ་ལྟུང་བ་དེ། །སེམས་ཅན་དམྱལ་བ་ཆེན་པོའི་རྒྱུ། །ཞེས་སོ། །ཁྱད་པར་བྱང་སྡོམ་ཕུལ་བ་ནི་ཉེས་པ་ཤིན་ཏུ་ལྕི་སྟེ། སྤྱོད་འཇུག་ལས། བླ་ན་མེད་པའི་བདེ་བ་ལ། །བསམ་པ་ཐག་པས་མགྲོན་གཉེར་ནས། །འགྲོ་བ་ཐམས་ཅད་བསླུས་བྱས་ན། །བདེ་འགྲོར་ཇི་ག་འགྲོ་འགྱུར་རམ། །ཞེས་གསུངས་པའི་ཕྱིར་རོ། །
བཞི་པ་ཉམས་ན་ཕྱིར་བཅོས་པའི་ཚུལ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
ཐ༵་མ༵ར་ཉམ༵ས་ན༵་གསོ༵་བ༵འི་ཚུལ༵་བཤད༵་པ༵་ལ་ཞེས་པའོ། །
གཉིས་པ་རྒྱས་པར་བཤད་པ་ལ་གསུམ་ལས། དང་པོ་ལྟུང་བའི་རྣམ་གཞག་མུ་བཞིར་བསྟན་པ་ནི།
གང་ཟག་གང༵་གིས༵་བྱ་བ་གང་ལའང་བློ་ནུས་ཅི་ཡོད་ཀྱིས་རིག༵ས་པ་དང༵་མི༵་རིག༵ས་པ་བརྟགས་དགོས་པ་ལས། མ༵་བརྟག༵་པར༵་ལྡོག་པར་བྱ་བའི་གནས་ལ་རྩོམ༵་མམ༵་རྩོམ་པར་བྱ་བ་ལས་ལྡོག༵་གམ༵་འཇུག་ལྡོག་གི་གཞི་ལ་བཏང༵་སྙོམ༵ས་སུ་འཇོག༵་ཀྱང༵་རུང༵་སྟེ་ལྟུང་བ་དང་བཅས་པ་ཡིན་ལ། དེ་ཡང་མུ་བཞི་སྟེ། བརྟགས་ཤིང་དཔྱད་པས་ཤེས་བཞིན་དུ་བྱ་བར་འོས༵་པ་ལས༵་འདས༵་ཏེ་མནར་སེམས་ཀྱིས་སྲོག་གཅོད་པ་ལྟ་བུ་མི་རིགས་པ་བྱེད༵་པ་དང་། སེར་སྣས་མི་སྦྱིན་པ་ལྟ་བུ་རིགས་པ་མི་སྒྲུབ་པ་ཐམ༵ས་ཅད༵་ལྟུང༵་བའི༵་སྡེ༵་ཡིན་ལ། དཀོན་མཆོག་བརྩེགས་པ་ལས། གང་ཞིག་དགའ་བའི་ཡིད་ཀྱིས་ནི། །ལོ་བརྒྱར་སྦྱིན་པ་བྱིན་པ་བས། །གང་གིས་ཉིན་གཅིག་ཚུལ་ཁྲིམས་དག །སྲུང་བ་དེ་ནི་ཁྱད་པར་འཕགས། །ཞེས་པ་ལྟར། སྦྱིན་པ་ལས་ཚུལ་ཁྲིམས་མཆོག་ཡིན་པས་དོ༵ན་ཆེན༵་པོ་ཚུལ་ཁྲིམས་སྲུང་ཞིང་སྒྲུབ་པའི་ཆེད་ལ༵་དེ་ལས་དོན་ཆུང༵་བ་སྦྱིན་པ་གཏོང་བ་བཤོལ་ཏེ་བཏང༵་བ་ལྟ་བུ་དང་། སྡུག་བསྔལ་དང་ཡིད་མི་བདེ་བ་ཆུང་ངུས་དེ་དང་དེ་ཆེན་པོའི་གཉེན་པོར་འགྲོ་བ་ངན་སོང་གི་རྒྱུ་སྒྲུབ་པ་གཞན་དག་གནས་སྐབས་གནོད་པའི་སྦྱོར་བ་རྩུབ་མོས་ཚར་གཅོད་པ་ལྟ་བུ་ནི་ལྟུང་བའི་གཟུགས༵་བརྙ༵ན་ཏེ༵། ལས་དང་པོ་པས་མགོ་སོགས་གཏོང་བ་ལྟ་བུ་ནུས༵་པའི༵་ཡུལ༵་མིན༵་པས་མི་སྒྲུབ་པའམ་འཇུག་ལྡོག་མ་ནོར་བར་སྒྲུབ་པ་ཐམས༵་ཅད༵་ལྟུང༵་བ༵་མེད༵་པ་ཡིན་ལ། ལས་དང་པོ་པས་མི༵་ནུས༵་པའི་ཡན་ལག་གཏོང་བ་སོགས་བྱ་བ་དེ༵ར་བརྩོན༵་པར་བྱེད་པའམ། ཀུན་སློང་ངན་པས་སྦྱོར་བ་དཀར་བ་ལྟ་བུ་ལྟུང་མེད་དེ༵འི༵་གཟུག༵ས་བརྙན༵་ཡིན༵་ནོ། །དེ་ཡང་ཚུལ་ཁྲིམས་གསུམ་ལ་དཔེ་སྦྱར་ན་སྡོམ་པའི་ཚུལ་ཁྲིམས་ལ་ཞེ་སྡང་གིས་སྲོག་གཅོད་པ་ལྟུང་བ། ཕན་སེམས་ཀྱིས་གསོད་ན་དེའི་གཟུགས་བརྙན། སྙིང་རྗེས་མི་གསོད་པ་ལྟུང་མེད། གཞན་ལ་ཕན་ཀྱང་མི་གསོད་པ་དེའི་གཟུགས་བརྙན་ནོ། །ཆོས་སྡུད་ལ། སེར་སྣས་ནོར་མི་སྦྱིན་པ་ལྟུང་བ། ཕན་སེམས་ཀྱིས་ཆང་སོགས་མི་སྦྱིན་པ་དེའི་གཟུགས་བརྙན། སེམས་དག་པས་སྟེར་བ་ལྟུང་མེད། གཞན་ལ་གནོད་ཕྱིར་མཚོན་ཆ་སོགས་སྟེར་བ་དེའི་གཟུགས་བརྙན་ནོ། །དོན་བྱེད་ལ་ནད་གཡོག་མ་བྱས་པ་ལྟུང་བ། དོན་ཆེན་སྒྲུབ་ཕྱིར་ནད་གཡོག་མ་བྱས་པ་དེའི་གཟུགས་བརྙན། བརྩེ་བས་བྱེད་པ་ལྟུང་མེད། ཡོད་བཞིན་དོན་ཆེན་པོ་དོར་ནས་བྱེད་པ་དེའི་གཟུགས་བརྙན་ཏེ། དེས་མཚོན་ནས་ཐམས་ཅད་ལ་ཤེས་པར་བྱའོ། །དེ་ཡང་གནང་བཀག་གི་གནད་ཤེས་པའི་སྒོ་ནས་བསླབ་པར་བྱ་སྟེ། སྙིང་རྗེ་ཆེན་པོས་ཀུན་ནས་བསླངས་ཏེ། རང་དོན་ཡིད་བྱེད་ཀྱི་བློ་མེད་པས་གཞ༵ན་གྱི་ཕྱིར༵་ཁོ་ན་ལ་དམིགས་ཏེ་ཕན༵་པ་སྒྲུབ་པ་ན༵་སྤྱིར་ལུས༵་ངག༵་གི་བྱ་བ་རྣམས་ལུང་མ་བསྟན་ཡིན་པས། སེམས་ཀྱི་འཕེན་པས་དགེ་བ་དང་མི་དགེ་བར་བསྒྱུར་དུ་རུང་བས་ན། ལས་དང་པོ་པ་ལ་མི༵་དགེ༵་བར་འགྱུར་བའི་ལས་བདུན༵་པོ་བྱང་སེམས་སྤྱོད་པ་ལ་ཞུགས་པ་ལ་སོགས་པའི་གཞན་དོན་རླབས་ཆེན་སྒྲུབ་པ་རྣམས་ལ་གནང༵་བའི༵་སྐབས་ཡོད༵་དེ། བསྟན་འགྲོ་ལ་འཚེ་བའི་གཤེད་མ་གསོད་པ་ལྟ་བུ་སྲོག་གཅོད་པ་དང་། འབྱོར་ལྡན་ལས་བླངས་ནས་དེའི་ཚོགས་རྫོགས་པའི་ཕྱིར་དཀོན་མཆོག་ལ་མཆོད་པ་དང་། བཀྲེན་པ་ལ་ཕན་གདགས་པ་ལྟ་བུ་མ་བྱིན་ལེན་དང་། བུད་མེད་འདོད་པས་གདུང་སྟེ་འཆི་ངེས་པ་སྐྱོབ་པའི་ཕྱིར་དང་། དེ་དགེ་བ་ལ་རིམ་གྱིས་སྦྱོར་བའི་ཕྱིར་དེ་ལ་སྤྱད་པ་ལྟ་བུ་འདོད་ལོག་དང་། གཞན་གྱི་སྲོག་སྐྱོབ་པ་ལ་སོགས་པའི་ཕྱིར་དོན་ཕྱིན་ཅི་ལོག་ཏུ་སྨྲ་བ་ལྟ་བུ་རྫུན་དང་། ཆོས་ལྡན་གྱི་གང་ཟག་སྡིག་གྲོགས་ཀྱི་དབང་དུ་སོང་བ་འབྱེད་པ་ལྟ་བུ་ཕྲ་མ་དང་། གཏམ་ལ་དགའ་བ་རྣམས་ཆོས་ལ་འཇུག་པའི་ཕྱིར་ཚིག་འཆལ་སྣ་ཚོགས་སྨྲ་བ་ལྟ་བུ་ངག་་འཁྱལ་དང་། མི་དགེ་བའི་བྱ་བ་ལས་ལྡོག་ཕྱིར་གཤེ་བའི་ཚིག་སྨྲ་བ་ལྟ་བུ་ཚིག་རྩུབ་སྟེ། དེ་རྣམས་མི་དགེ་བ་ལྟར་སྣང་ཡང་སེམས་ཀྱི་འཕེན་པ་བཟང་བའི་ཕྱིར་དོན༵་ལ༵་དགེ༵་བ༵་ཡིན༵་ཏེ། བཞི་བརྒྱ་པ་ལས། བསམ་པ་བྱང་ཆུབ་སེམས་དཔའ་ཡི། །དགེའམ་ཡང་ན་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །ཞེས་དང་།སེམས་ཀྱི་སྒྲིབ་སྦྱོང་ལས། དགེ་སློང་རང་གི་ཕ་རྒན་ལ། །མྱུར་འདོང་ཞེས་ནི་བསྐུལ་གྱུར་ན། །འཕུལ་བས་དེ་ནི་ཤི་གྱུར་ཀྱང་། །མཚམས་མེད་སྦྱོར་བ་མ་ཡིན་ནོ། །བསམ་པ་བཟང་པོས་མཆིལ་ལྷམ་ཞིག །ཐུབ་པའི་དབུ་ལ་བཞག་པ་དང་། །དེ་བཞིན་གཞན་གྱིས་བསལ་བྱས་པ། །གཉིས་ཀས་རྒྱལ་སྲིད་ཐོབ་པར་འགྱུར། །ཞེས་དང་། སྡོམ་པ་ཉི་ཤུ་པ་ལས། སྙིང་རྗེར་ལྡན་ཞིང་བྱམས་ཕྱིར་དང་། །སེམས་དགེ་བ་ལ་ཉེས་པ་མེད། །ཅེས་སོ། །
གཉིས་པ་ཕྱིར་བཅོས་དངོས་ཇི་ལྟར་བྱ་བའི་ཚུལ་ལ། ཀླུ་སྒྲུབ་དང་། ཐོགས་མེད་ཀྱི་ལུགས་གཉིས་ལས། དང་པོ་༼ཀླུ་སྒྲུབ་༽ནི།
སྤྱིར་སྡོམ་པ་གཏོང་བ་དང་ཉམས་པའི་རྐྱེན་ནི། རྟེན་གཞི་སྨོན་སེམས་བཏང་བ། འགལ་ཟླ་རྩ་ལྟུང་བྱུང་བ། སྤོང་རྐྱེན་བསླབ་པ་ཕུལ་བ་གསུམ་ལས། དང་ཐ་གཉིས་ནི་དེ་མ་ཐག་ཏུ་སྡོམ་པ་རྩད་ནས་མེད་པར་འགྱུར་བའི་རྒྱུ་དང་རྐྱེན་ཡིན་པའི་ཕྱིར་བཤགས་པ་ཙམ་གྱིས་མི་ཆོག་གི་སྡོམ་པ་སླར་བླང་དགོས་ལ། དེ་ལས་གཞན་རྩ་ལྟུང་རྣམས་ཉིན་ལ་ཆ་གསུམ་མཚན་ལ་ཆ་གསུམ་སྟེ་དྲུག་ཏུ་ཕྱེ་བའི་ཆ་གང་རུང་གི་ནང་ལྟུང་བ་བྱུང་ནས་དེའི་ཐུན་ཕྱི་མའི་ནང་གཉེན་པོས་མ་སླེབས་པར་འདས་ན་ཐུན༵་འད༵ས་ཀྱི་ལྟུང་བ་ཞེས་བྱ་སྟེ། དེ་ལྟར་ཉམ༵ས་པའི་ལྟུང་བ་བྱུང་ན༵་དེ་ཕྱིར་བཅོས་པའི་ཚུལ་དབང་འབྲིང་ཡི་དམ་གྱི་ལྷའི་མདུན་དུ་བཤགས་པས་ལྟུང་བ་ལས་ལྡང་བ་ཡིན་པས་འདིར་རིག་སྔགས་སྤྱིའི་ལྷ་འཕག༵ས་པ༵་ནམ༵་མཁའི་སྙིང༵་པོའི་མདུན་དུ་བཤགས་པར་འདོད་ན། ཉིན་མཚན་གྱི་བར་མ་ཆོད་པར་ཁྲུས་དང་གཙང་སྦྲ་ལ་གནས་པས་སྤོས་བཏུལ་ཏེ་མཚན་ནས་བརྗོད་ཅིང་ཕྱག་འཚལ་ནས་འཕགས་པས་བདག་ལ་ཞལ་བསྟན་ཏེ་སྡིག་པ་དག་པར་མཛད་དུ་གསོལ། ཞེས་གསོལ་བ་དྲག་ཏུ་བཏབ་པས་དངོས་སམ་རྨི་ལམ་དུ་སྐལ་བ་དང་མཚམས་པར་དེ་ཉིད་ཀྱི་གཟུགས་སམ་མི་ནས་བྱའི་བར་ཅི་རིགས་པའི་གཟུགས་ཀྱིས་ལྟུང་བ་ལས་འབྱིན་པའི་ཐབས་སྟོན་པར་འགྱུར་ལ༵། གལ་ཏེ་རྟགས་མ་བྱུང་ན་ཐོ༵་རང༵ས་ཀྱི་དུས་སུ་སྤྱོད་ལམ་སྔར་ལྟར་བྱས་ལ། སྐྱ་རེངས་སྐྱ་རེངས་སྙིང་རྗེ་ཆེན་པོ་ལེགས་པ་ཁྱོད་འཛམ་བུའི་གླིང་དུ་ཤར་མ་ཐག་ཏུ་བདག་ལ་ཐུགས་རྗེས་ཁྱབ་པར་མཛོད་ཅིག ནམ་མཁའི་སྙིང་པོ་སྙིང་རྗེ་ཆེན་པོ་དང་ལྡན་པ་ལ་ཡང་བདག་གི་ཚིག་གིས་མྱུར་དུ་བསྐུལ་ཏེ་ཐབས་གང་གིས་ལྟུང་བ་མྱུར་དུ་འཆགས་པར་འདོད་པ་དང་། ཐེག་པ་ཆེན་པོའི་འཕགས་པ་ལ་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་བདག་གི་རྨི་ལམ་དུ་བསྟན་དུ་གསོལ་ཞེས་གསོལ༵་བ་བཏབ༵་ནས་ཉལ་བས་རྨི༵་ལ༵མ་དུ་རང་གཟུགས་སྐལ་བ་བཞིན་སྟོན་པས་ལྟུང༵་བ༵་འཆ༵གས་སུ་འཇུག དབང་པོ་དམན་པ་དག་གིས་ནི་སྟོབས་བཞིའི་སྒོ་ནས་བཤགས་པ་སྟེ། རྟེན་གྱི་སྟོབས་ཐེག་ཆེན་དགེ་བའི་བཤེས་གཉེན་དང་བདེ་བར་གཤེགས་པའི་རྟེན་ཁྱད་པར་ཅན་གྱི་དང་། ནང་གི་རྟེན་སྐྱབས་འགྲོ་དང་སེམས་བསྐྱེད། ཀུན་ཏུ་སྤྱོད་པའི་སྟོབས་ལྟུང་བའི་གཉེན་པོ་ལ་བསྔགས་པའི་ཐེག་པ་ཆེན་པོའི་མདོ་གཟུངས་ཁྱད་པར་ཅན་བཀླགས་ཤིང་བརྗོད་པ་ལ་སོགས་པ་ཡིན་ལ། སུན་འབྱིན་པ་དང་སོར་ཆུད་གཉིས་ནི་སྔར་སོ་ཐར་གྱི་སྐབས་སུ་བཤད་པ་དང་འདྲའོ། །དབང་པོ་རབ་ཀྱིས་ནི་སྒྱུ་མ་དང་རྨི་ལམ་ལྟ་བུའི་ཚུལ་གྱིས་མཁའ་ཁྱབ་ཀྱི་རྒྱལ་བ་སྲས་དང་བཅས་པའི་སྤྱན་སྔར་ཚིག་གིས་བཤགས་རྗེས་ཡང་དག་པའི་དོན་ལ་མཉམ་པར་འཇོག་པར་བྱ་སྟེ། ཕྱོགས་སུ་རྒྱས་པའི་མདོ་ལས། གང་ཞིག་འགྱོད་ཚངས་བྱེད་འདོད་ན། །དྲང་པོར་འདུག་ལ་ཡང་དག་ལྟོས། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །དེ་ནི་འགྱོད་ཚངས་མཆོག་ཡིན་ནོ། །ཞེས་སོ། །གཞན་ཡང་ཉེས་བྱས་དང་། བརྗེད་ངས་དང་། ཤེས་བཞིན་གྱིས་མ་ཟིན་པས་ཕྱིར་བཅོས་མ་གྲུབ་པའི་ལྟུང་བ་ལྷག༵་མ༵་རྣམས་ཕུ༵ང་པོ༵་གསུམ༵་པའི༵་མདོ་ཉིན༵་མཚན༵་དུ༵་ལན༵་གསུམ༵་གསུམ་འདོན༵་པས༵་གཞིལ༵་བར༵་བྱ་བ་ཡིན་ནོ། །ལར་བྱང་སྡོམ་འདི་ནི་སོ་ཐར་དང་མི་འདྲ་སྟེ། ཉིན་རེ་བཞིན་ཡང་ཡང་བླང་ན་སྡོམ་པ་གོང་འཕེལ་དུ་འགྲོ་བའི་ཐབས་སུ་འགྱུར་བར་མ་ཟད་རྩ་ལྟུང་བྱུང་བ་ཐུན་ཚོད་ལས་མ་འདས་ན་བཤགས་པ་ཙམ་གྱིས་གསོ་རྒྱུ་ཡོད་ཀྱང་། འདས་ན་ཚུལ་ཁྲིམས་གཏུགས་པར་འགྱུར་བས་སྡོམ་པ་སླར་ལེན་དགོས་པར་བཤད་ཅིང་། གྲངས་ངེས་པ་ནི་མེད་ལ། བཅས་རང་གི་ཁ་ན་མ་ཐོ་བ་སྤྱི་དང་བྱེ་བྲག་བྱང་སེམས་ཀྱི་བསླབ་པ་ཐམས་ཅད་ལ་སྐྱོན་བྱུང་བའི་གཉེན་པོར་ཡང་མཆོག་ཏུ་གཟབ་པ་གལ་ཆེ་བ་ཡིན་ཏེ། དེ་རྣམས་ནི་ཀླུ༵་སྒྲུབ༵་ཀྱི་ལུག༵ས་ཡིན་ལ། གཉིས་པ་རྒྱལ་སྲས་ཐོགས་མེད་ཀྱི་ལུགས་ལ་སྡོམ་པ་གཏོང་བའི་རྒྱུ། སྨོན༵་པའི༵་སེམས༵་ནི༵་ཡན་ལག་ནག༵་པོ༵འི་ཆོས༵་བཞི༵་སྤྱད༵་པ་དང་། རྩ་བ་སེམས༵་ཅན༵་སྙིང༵་ཐག་པ་ནས༵་བློས༵་བཏང༵་ན་དེ༵་གཏོང༵་བར་འགྱུར༵་ལ། དེ་བཏང་བས་འཇུག་སེམས་ཀྱང་ཉམས་པར་འགྱུར་རོ། །རྙེད་བཀུར་གྱི་ཕྱིར་བདག་བསྟོད་གཞན་སྨད་སོགས་ཕམ་པའི་གནས་ལྟ་བུའི་ཆོས་བཞི་གང་རུང་རྒྱུན༵་མི༵་ཆད༵་པར་སྤྱོད༵་པ་དང་། ངོ༵་ཚ༵་དང་ཁྲེལ༵་ཡོད་ཆུང་ངུ་ཙམ་ཡང་མེད༵་པ་དང༵་། བྱ་བ་དེ༵ས་མ༵གུ་ཞིང་དགའ༵་བར་བྱེད་པ་དང༵་། བྱ་བ་དེ༵་ཉིད༵་ལ་ཡོན༵་ཏན༵་དུ༵་ལྟ༵་བ༵་དེ་ཡན་ལག་བཞི་ཚང་ན་ཀུན༵་བཀྲིས༵་ཆེན༵་པོས༵་བསྐྱེད་པའི་ལྟུང་བ་ཞེས་བྱ་སྟེ་སྡོམ༵་པ༵་འཇོ༵མས་པ་བྱེད་པས་ན་ཕམ༵་པ༵་ཞེས༵་བརྗོད༵་པ་ཡིན་ལ། ཡན་ལག་གང་རུང་ཚང་ཡང་དེ་ལ་ངོ་ཚ་ཆེར་སྐྱེད་ཅིང་གཞན་རྐྱེན་ལ་མ་ལྟོས་པར་རང་ཉིད་དེ་ལས་མྱུར་དུ་ལྡོག་པར་བྱེད་ན་ཀུན་དཀྲིས་ཆུང༵་ངུ་དང༵་། ཡན་ལག་གང་རུང་ཚང་ལ་ངོ་ཚ་དང་ཁྲེལ་ཡོད་ཅུང་ཟད་སྐྱེས་ཤིང་གཞན་གྱིས་བསྐུལ་བས་ལྡོག་ན་ཀུན་དཀྲིས་འབྲིང༵་པོ་ཞེས་བྱ་ལ༵། དེ་གཉིས་ཀྱིས་སྡོམ་པ་གཏོང་བ་མིན༵་ནོ། །དེ་དག་ཇི་ལྟར་བཤགས་པའི་ཚུལ་ནི་སྨོན་སེམས་བཏང་བ་དང་། ཀུན་དཀྲིས་ཆེན་པོས་ཕས༵་ཕ༵མ་པའི་གནས་ལྟ་བུའི་རྩ་ལྟུང་གིས་གཏོང་བས། དེ་དག་བྱུང༵་ན༵་ཐེག་པ་ཆེན་པོའི་སྡོམ་ལྡན་བཞི་ཡན་ཆད་ཀྱི་དྲུང་དུ་བཤགས་སྡོམ་དང་བསགས་སྦྱང་ལ་ནན་ཏན་བྱས་ལ་སྡོམ་པ་སླར༵་བླང༵་བར་བྱ་ཞིང་། ལན་གསུམ་ལས་ལྷག་པར་སྐྱར་དུ་མེད་པར་བཤད་ཅིང་། ཀུན་དཀྲིས་འབྲིང༵་གིས་བསྐྱེད་པའི་ཕམ་འདྲ་རྣམས་ནི༵་གསུམ༵་ཡན་ཆད་དང་། ཐ༵་མ༵་ཀུན་དཀྲིས་ཆུང་ངུས་སྤྱད་པའི་རྩ་ལྟུང་དང་། དེ་ལས་གཞན་པའི་ཉེས་བྱས་ཞེ་དྲུག་ལ་ཀུན་སློང་གི་དབང་གིས་ཉོན་མོངས་པ་ཅན་ཡིན་མིན་དང་། ལྟུང་མེད་དུ་འགྱུར་བའང་ཡོད་པས་དེ་དག་གང་བྱུང་ཡང་གང་ཟག་གཅིག༵་ཡན་ཆད་ཀྱི་མདུན༵་དུ་ཉེས་པའི་དངོས༵་པོ༵་བརྗོད༵་པས༵་བཤག༵ས་བསྡམ་བྱས་ན་དག་པར་འགྱུར་ཏེ། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། །ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་རྣམས། །ཉོན་མོངས་མི་མང་བདག་སེམས་བཞིན། །ཞེས་སོ། །དེ་ཐམས་ཅད་ལ་བཤགས་ཡུལ་མཐུན༵་པའི༵་གང༵་ཟག༵་ཐེག་ཆེན་སྡོམ་ལྡན་མེད༵་ན༵་རྒྱལ་བ་སྲས་བཅས་ཡིད༵་ཀྱིས༵་བསམ་པའི་སྤྱན་སྔར་བཤགས་ཤིང་བསྡམ༵་པར་བྱའོ། །དེ་ཡང་ལམ་སྒྲོན་འགྲེལ་པར། དུམ་བུ་དང་པོར་ལེགས་པར་གསོ་བྱེད་པ། །སྐྱེས་བུ་རབ་ཡིན་འབྲིང་ནི་གཉིས་ལའོ། །དུམ་བུ་ཐ་མ་གསོ་བ་ཐ་མ་སྟེ། །ཞེས་སྤྱིར་དུས་དྲུག་དང་ཁྱད་པར་དུས་རེ་རེ་ལ་ཆ་གསུམ་གསུམ་དུ་ཕྱེ་ནས་དེ་དང་དེར་གཉེན་པོས་སླེབས་པ་གང་ཟག་རབ་འབྲིང་ཐ་གསུམ་གྱི་གསོ་ཚུལ་ཡིན་པར་བཤད་དོ། །དེ་ལྟར་རྒྱ༵་ཆེ༵ན་སྤྱོད༵་པའི༵་རིང༵་ལུགས༵་འདི་ནི་སྲུང་བའི་མཚམས་དང་གསོ་བའི་ཚུལ་སོགས་ལས་དང་པོ་པ་རྣམས་ལ་དགོངས་ནས་ཤིན་ཏུ་གུ་དོག་པར་བྱས་པས་ཟླ༵་མེ༵ད་དོ༵་ཞེས་གསུངས་སོ། །
གསུམ་པ་སྡོམ་པ་ཚུལ་བཞིན་སྲུང་བའི་ཕན་ཡོན་ལ་གསུམ་ལས། དང་པོ་དགེ་བ་རྒྱུན་ཆགས་སུ་འབྱུང་བའི་ཕན་ཡོན་ནི།
རེ་ཞིག་སྨོན་པ་བྱང་ཆུབ་སེམས་བསྐྱེད་ཀྱི་དབང་དུ་བྱས་ན་གནས་སྐབས་མངོན་མཐོའི་འབྲས་བུ་འབྱིན་པའི་ནུས་པ་ནམ་ཡང་ཟད་པར་མི་འགྱུར་ཞིང་། མཐར་ཐུག་བྱང་ཆུབ་ཐོབ་པའི་རྒྱུར་འགྱུར་ལ། འདི༵་འདྲ༵་བའི༵་སྨོན་སེམས་ཀྱི་སྟེང་དུ་འཇུག་པ་བྱང༵་ཆུབ༵་ཀྱི་སེམས༵་ཀྱིས༵་རྩིས༵་ཟིན༵་ན༵། མི་དགེ་བ་བྱེད་པའི་དུས་མ་ཡིན་པར་གཉིད༵་དང་རྩེད་མོས་གཡེང་བར་གྱུར་པ་ལ་སོག༵ས་པ་བག༵་མེ༵ད་པའི་དབང་དུ་གྱུར༵་པའི་གནས་སྐབས་ལ༵འ༵ང་རྒྱུ་བསོད༵་ནམ༵ས་ཀྱི་ཤུགས༵་ཀྱང་རྒྱུན༵་མི༵་ཆད༵་པར་འབྱུང༵་བར་བཤད་ན་འབྲས་བུ་མི་ཟད་པར་འབྱུང་བ་ལྟ་ཡང་ཅི་སྨོས་ཏེ། སྤྱོད་འཇུག་ལས། དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་ཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང་། །ཞེས་སོ། །
གཉིས་པ་མིང་དོན་གནས་འགྱུར་བའི་ཕན་ཡོན་ནི།
གཞན་ཡང་བྱང་ཆུབ་ཀྱི་སེམས་སྐྱེས་མ་ཐག་ནས་རྒྱལ༵་བའི༵་སྲས༵་སུ༵་མིང་འཕོ་ཞིང་། ལྷ་དང་མིར་བཅས་པས་ཕྱག་བྱ་བའི་གནས་སུ་འགྱུར༵་ཏེ། དེ་ཉིད་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷར་མིར་བཅས་པས་ཕྱག་བྱར་འགྱུར། །ཞེས་སོ། །གལ་ཏེ་ཉེས་པ་འགའ་ཞིག་བྱུང་ཡང་སྨོན་སེམས་མ་བཏང་ན་རིགས་ཀྱི་སྒོ་ནས་ཉན་རང་དགྲ་བཅོམ་ཟིལ་གྱིས་གནོན་ཅིང་བྱང་སེམས་ཀྱི་མིང་ཡང་མི་འདོར་བ་ཡིན་ཏེ། བྱམས་པའི་རྣམ་ཐར་ལས། རིགས་ཀྱི་བུ་འདི་ལྟ་སྟེ། དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེའི་མིང་ཡང་མི་འདོར་ལ་དབུལ་བ་ཡང་རྣམ་པར་ཟློག་གོ །དེ་བཞིན་དུ་རྣམ་པ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་ཉན་ཐོས་དང་རང་སངས་རྒྱས་ཀྱི་ཡོན་ཏན་ཐམས་ཅད་ཟིལ་གྱིས་གནོན་ཅིང་བྱང་ཆུབ་སེམས་དཔའི་མིང་ཡང་མི་འདོར་ལ་འཁོར་བའི་དབུལ་བ་ཐམས་ཅད་ཀྱང་རྣམ་པར་ཟློག་གོ །ཞེས་སོ། །
གསུམ་པ་བླ་མེད་བྱང་ཆུབ་ཀྱི་གོ་འཕང་ཐོབ་པའི་ཕན་ཡོན་ནི།
དེ་ནས་མཐར་ཐུག་གི་འབྲས་བུ་ཐོབ་ཚུལ་ལ། སྤྱིར་ཚོགས་ལམ་དུ་དྲན་པ་ཉེ་བར་བཞག་པ་བཞི། ཡང་དག་སྤོང་བཞི། རྫུ་འཕྲུལ་རྐང་བཞི་རྣམས་བསྒོམས་པས་མངོན་ཤེས་ལྔ་དང་ཆོས་རྒྱུན་གྱི་ཏིང་ངེ་འཛིན་སོགས་ཐོབ་ཅིང་། དེ་ནས་དྲོད་རྩེ་གཉིས་བཟོད་པ་ཆོས་མཆོག་གཉིས་ཏེ་ངེས་འབྱེད་ཆ་བཞིའི་དང་པོ་གཉིས་སུ་དབང་པོ་ལྔ་དང་། ཕྱི་མ་གཉིས་སུ་སྟོབས་ལྔ་བསྒོམས་པས་གཟུང་རྟོག་དང་འཛིན་རྟོག་རྣམས་ཉམས་སྨད་པར་བྱས་ཏེ་ཡོན་ཏན་ཀྱང་ཚོགས་ལམ་ལས་ཆེས་ཆེ་བ་ཐོབ་ཅིང་། དེ་ནས་དང་པོར་ཆོས་ཉིད་ཀྱི་བདེན་པ་མངོན་སུམ་དུ་མཐོང་བས་ཀུན་བརྟགས་ཀྱིས་བསྡུས་པའི་སྒྲིབ་པ་གཉིས་པོ་དྲུང་འབྱིན་གྱི་ཚུལ་དུ་སྤངས་ཏེ་བརྒྱ་ཕྲག་བཅུ་གཉིས་ལ་སོགས་པའི་ཡོན་ཏན་ཐོབ་ལ། དེ་ནས་སྒོམ་པའི་ལམ་ས་དགུ་པོར་ཆོས་ཉིད་མངོན་སུམ་དུ་མཐོང་བའི་ཡེ་ཤེས་དེ་ཡང་ཡང་གོམས་པའི་སྟོབས་ལས་དང་པོ་དྲུག་ཏུ་ལྷན་སྐྱེས་ཀྱིས་བསྡུས་པའི་སྒྲིབ་པ་གཉིས་པོ་རིམ་གྱིས་སྤངས་ཏེ་དག་པ་གསུམ་དུ་ཉོན་སྒྲིབ་ཟད་ནས་ཤེས་སྒྲིབ་ཕྲ་བ་རིམ་གྱིས་སྤོང་བ་ཡིན་ལ། ས་དེ་དག་གི་གནས་སྐབས་སུ་སྟོང་ཕྲག་བཅུ་གཉིས་ལ་སོགས་པའི་ཀུན་རྫོབ་ཀྱི་ཡོན་ཏན་ཆེར་འཕེལ་བར་འགྱུར་ཏེ། མཐར་རྒྱུན་མཐའི་རྡོར་ཏིང་གིས་བག་ཆགས་ཕྲ་བ་བཅོམ་སྟེ་མངོན་པར་རྫོགས་པར་འཚང་རྒྱ་བ་ཡིན་ལ། དེ་ཡང་བྱང་ཆུབ་སེམས་དཔའ་དབང་པོ་རབ་འབྲིང་ཐ་གསུམ་གྱི་ལམ་བགྲོད་ཚུལ། དང་པོ་དབང་རྣོན་རྫི་བོ་ལྟ་བུའམ་དཔེ་མེད་པའི་སེམས་བསྐྱེད་ཅེས་སེམས་ཅན་ཐམས་ཅད་སངས་རྒྱས་ཀྱི་སར་བསྒྲལ་ནས་རྗེས་ལ་རང་ཉིད་གྲོལ་བར་འདོད་པ་རྣམས་ནི་གྲངས༵་མེད༵་གསུམ༵་ལས་མི་ཐོགས་ཏེ། དང་པོས་ཚོགས་སྦྱོར། གཉིས་པས་མ་དག་ས་བདུན། གསུམ་པས་དག་ས་གསུམ་མཐར་ཕྱིན་པར་བྱས་ནས་མཐར་འབྲས་ཐོབ་ལ། གཉིས་པ་དབང་འབྲིང་མཉན་པ་ལྟར་རམ་ཡེ་ཤེས་དམ་པའི་སེམས་བསྐྱེད་ཅེས་རང་དང་འགྲོ་བ་མཉམ་དུ་ཐར་པར་འདོད་པའི་བྱང་སེམས་རྣམས་ནི་གྲངས་མེད་བདུན༵་ཏེ་ཚོགས་སྦྱོར་གཉིས་སུ་གཉིས་རེ། མཐོང་ལམ་དུ་གཅིག སྒོམ་ལམ་དུ་གཉིས་ཀྱིས་ལམ་མཐར་ཕྱིན་པར་བྱེད་དོ། །གསུམ་པ་དབང་རྟུལ་རྒྱལ་པོ་ལྟ་བུའམ་འདོད་ཆེན་པོའི་སེམས་བསྐྱེད་ཅེས་རང་གྲོལ་ནས་གཞན་སྒྲོལ་བར་འདོད་པའི་བྱང་སེམས་རྣམས་ནི་གྲངས་མེད་སུམ་ཅུ་སོ༵་གསུམ༵་ཐོགས་ཏེ་ཚོགས་སྦྱོར་དུ་གསུམ། ས་བཅུར་རེ་རེ་ལ་གསུམ་གསུམ་གྱིས་མཐར་བྱང༵་ཆུབ༵་ཐོབ༵་པ་ཡིན་ནོ། །བྱང༵་ཆུབ༵་སེམས༵་དཔའི༵་སེམས༵་བསྐྱེད༵་ཀྱི༵་བསླབ༵་བྱ༵་བཤད་པའི་རིམ༵་པར༵་ཕྱེ༵་བ༵་སྟེ༵་གསུམ༵་པའི༵་རྣམ་པར་བཤད་པའོ༵། །དེ་ནས་བཞི་པ་རིག་པ་འཛིན་པ་རྣམས་ཀྱིས་བསླབ་པར་བྱ་བའི་རྣམ་གྲངས་གསང་སྔགས་སྡོམ་པའི་རིམ་པར་ཕྱེ་བ་གཏན་ལ་དབབ་པར་བྱ་སྟེ། དེ་ཡང་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་གདོད་མ་ནས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་རང་བཞིན་དུ་སངས་རྒྱས་པའི་ཚུལ་ཇི་ལྟ་བ་བཞིན་དེ་བཞིན་གཤེགས་པ་རྣམས་ཀྱིས་ཐུགས་སུ་ཆུད་པ་ནི་མཚོན་བྱ་དོན་གྱི་རྒྱུད་ཡིན་ལ། དེའི་ཚུལ་མ་ནོར་བར་སྟོན་པ་མཚོན་བྱེད་སྒྲའི་རྒྱུད་ཡིན་ཞིང་། དེ་ནི་རྡོ་རྗེ་འཆང་གི་གསང་གསུམ་དབྱེར་མི་ཕྱེད་པ་ལས་རང་བྱུང་ཞིང་། དེ་ལས་གདུལ་བྱ་རྣམས་ལ་བརྡར་གྱུར་པ་དང་སྒྲར་གྲགས་པའི་རྒྱུད་སྡེ་རྣམས་སྣང་བ་འདི་ནི་སྐུའི་རྣམ་པར་སྤྲུལ་པ་ཡི་གེའི་གཟུགས་དང་། གསུང་གི་རྣམ་པར་སྤྲུལ་པ་སྒྲར་གྲགས་པ་དང་བརྡར་སྣང་བའི་སྒོ་ནས་དོན་བརྡ་སྤྲོད་ཅིང་། དེ་ལ་བརྟེན་ནས་ཐུགས་ཀྱི་རྣམ་པར་སྤྲུལ་པས་གནས་ལུགས་དོན་གྱི་ཡེ་ཤེས་སྐལ་པ་དང་ལྡན་པ་རྣམས་ལ་མངོན་སུམ་དུ་སྟོན་པར་བྱེད་པས་ན། རྒྱུད་སྡེ་ཟབ་མོ་འདི་དག་ནི་ཕྱོགས་བཅུ་དུས་བཞིའི་བདེ་བར་གཤེགས་པ་རྣམས་ཀྱི་རྡོ་རྗེ་གསུམ་དང་ཐ་མི་དད་པ་ཡིན་པའི་ཕྱིར་ན་ཐེག་པ་ཐམས་ཅད་ཀྱི་རྩེ་མོ། བསྟན་པ་ཐམས་ཅད་ཀྱི་འབྱུང་ཁུངས། ངེས་པའི་དོན་མཐར་ཐུག་པས་གཞན་ལས་ཆེས་འཕགས་པ་སྟེ། དེ་ཉིད་བཤད་པ་ལ། ཁོག་དབུབ་གླེང་གཞི། སྡོམ་པ་མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པར་སྲུང་ཚུལ། ཉམས་ན་གསོ་ཚུལ་ཏེ་དོན་རྣམ་པ་བཞིའི་དང་པོ། དེ་ཉིད་ཇི་ལྟར་བྱུང་བའི་ཚུལ་དང་། དེའི་ཉམས་ལེན་སྡོམ་པའི་ངོ་བོ་དང་དབྱེ་བའི་སྒོ་ནས་ཁོག་དབུབ་པ་ལ། དང་པོ་སྟོན་པས་རྒྱུད་སྡེ་རྣམས་ཇི་ལྟར་གསུངས་པའི་ཚུལ་ལ་ཕུན་སུམ་ཚོགས་པ་ལྔ་སྟེ། སྟོན་པ་ཕུན་སུམ་ཚོགས་པ་ནི་བདག་ཅག་གི་སྟོན་པ་འདི་ཉིད་ཐོག་མ་མེད་པའི་དུས་སུ་གཞི་གདོད་མའི་དབྱིངས་སུ་རིག་པའི་ཡེ་ཤེས་གྲོལ་བས་མངོན་པར་བྱང་ཆུབ་སྟེ་སྐུ་དང་ཡེ་ཤེས་འདུ་འབྲལ་མེད་པའི་ངང་ལ་དུས་གསུམ་གྱི་སངས་རྒྱས་ཐམས་ཅད་དང་དགོངས་པ་རོ་གཅིག་ཏུ་བཞུགས་པ་ལས་ལོངས་སྤྱོད་རྫོགས་པའི་སྐུར་སྣང་སྟེ། ཡེ་ཤེས་གསང་བ་ལས། རང་བཞིན་མི་གཡོ་ལྷུན་རྫོགས་ཤིང་། །སྤྱོད་ཡུལ་ཀུན་ཏུ་བཟང་པོ་སྟེ། །ཞེས་པ་ལྟར་ཡུལ་ཐམས་ཅད་ཡེ་ཤེས་རང་སྣང་གི་ངོ་བོ་འབའ་ཞིག་ཏུ་དག་པས་ཀུན༵་ཏུ་བཟང༵་པོ། གཟུང་འཛིན་གྱི་རྟོག་པས་མི་ཕྱེད་པས་རྡོ༵་རྗེ༵། དབྱིངས་དང་ཡེ་ཤེས་འདུ་འབྲལ་མེད་པར་འཆང༵་ཞིང་། དཀྱིལ་འཁོར་ཐམས་ཅད་ཀྱི་དབང༵་ཕྱུག་དམ་པར་གྱུར་པའི་སྟོན༵་པ༵ར་སྣང་བ་དེས༵། གནས་ཕུན་སུམ་ཚོགས་པ་རང་སྣང་ཤིན་ཏུ་རྣམ་པར་དག་པའི་ཞིང་ཁམས་འོག༵་མིན༵་ཆེན༵་པོར༵། འཁོར་ཕུན་སུམ་ཚོགས་པ་ཉིད་ལས་མི་གཞན་པའི་རང་སྣང་གི་འཁོར་རྒྱལ་བ་ཞི་ཁྲོའི་དཀྱིལ་འཁོར་ཚད་མེད་པས་ཡོངས་སུ་བསྐོར་བའི་དབུས་ན། ཆོས་ཕུན་སུམ་ཚོགས་པ་ཡེ་ཤེས་འོད་གསལ་བའི་དགོངས་པ་བརྗོད་དུ་མེད་པ་ཉིད། དུས་ཕུན་སུམ་ཚོགས་པ་གཞི་རྫོགས་འཕོ་འགྱུར་མེད་པའི་དབྱིངས་སུ་རང་ཤར་པའི་ཚུལ་གྱིས་སྣང་བར་གྱུར་ཏོ། །དེའི་ངང་ལས་ས་བཅུའི་རྒྱུན་མཐའ་ལ་སྣང་བའི་གནས་ཁྱད་པར་ཅན་གྱི་འོག་མིན་དུ་སྟོན་པ་རིགས་དྲུག་གི་རྣམ་པས། འཁོར་ས་མཐའི་སེམས་དཔའ་རྣམས་ལ། ཆོས་གསང་སྔགས་ཀྱི་རྒྱུད༵་སྡེ༵་རྒྱ༵་མཚོ༵་ལྟ་བུ་དགོངས་པ་བརྡའི་གསུང་གིས། དུས་རྟག་པ་རྒྱུན་གྱི་འཁོར་ལོར་སྟོན་པར་མཛད་ཅིང་། དེ་བཞིན་དུ་བྱང་སེམས་ས་དགུ་པ་ལ་སྣང་བའི་འོག་མིན་ཙམ་པོ་བ་དང་། ས་བརྒྱད་པ་ལ་སྣང་བའི་འོག་མིན་བཏགས་པ་བ་རྣམས་སུའང་ཚུལ་དེ་དང་འདྲ་བར་གསུངས་ཤིང་། དེའི་ཚེ་གདུལ་བྱ་གདུག་པ་ཅན་རྣམས་ཀྱི་ངོར་དཔལ་ཧེ་རུ་ཀའི་རྣམ་པར་སྣང་བས་ཁྲོ་བའི་དཀྱིལ་འཁོར་སྤྲུལ་བཤད་ཀྱི་དོན་མཛད་པ་དང་། གཞན་ཡང་རང་བཞིན་སྤྲུལ་པའི་ཞིང་ཁམས་ལྔ་དང་། དག་མ་དག་གི་འཇིག་རྟེན་གྱི་ཁམས་རྣམས་སུ་འགྲོ་འདུལ་སྤྲུལ་པའི་རྣམ་པ་ཚད་མེད་པར་སྣང་བས་དེ་དང་དེར་གནས་པའི་གདུལ་བྱ་རང་རང་གི་མོས་པ་དང་མཐུན་པར་འདུལ་བྱེད་ཀྱི་ཐབས་ཚུལ་དཔག་ཏུ་མེད་པས་དོན་མཛད་དོ། །དེ་ལྟ་བུའི་རྒྱུད་སྡེ་རྣམས་རྡོ་རྗེ་འཆང་གི་ཐུགས་ཀྱི་རྣམ་པར་སྤྲུལ་པ་རིགས་གསུམ་སེམས་དཔས་ལྷ་ཀླུ་གནོད་སྦྱིན་གྱི་ཡུལ་རྣམས་སུ་བསྟན་ནས་དར་བར་མཛད་ཅིང་། ཁྱད་པར་མི་ཡུལ་སོགས་སུ་ཇི་ལྟར་བྱུང་བའི་ཚུལ་ལ། མཆོག་གི་སྤྲུལ་སྐུའི་རྣམ་པར་སྣང་བའི་བདག་ཅག་གི་སྟོན་པ་འདི་ཉིད་དཀའ་ཐུབ་ལ་གནས་པའི་ཚེ། ཐུགས་འོག་མིན་དུ་སངས་རྒྱས་ནས་རིམ་བཞིན་རི་རབ་ཀྱི་རྩེ་དང་། རྒྱ་མཚོའི་འགྲམ་དང་། ཨོ་རྒྱན་གྱི་ཡུལ་ལ་སོགས་པར་གསང་སྔགས་ཀྱི་ཆོས་དུ་མ་བསྟན་ཏེ་སླར་བཏགས་པའི་ལུས་ལ་ཞུགས་ཏེ་འཚང་རྒྱ་ཚུལ་སོགས་བསྟན་པར་བཞེད་པ་དང་། སྤྲུལ་པའི་སྐུས་མི་ཡུལ་དུ་སྡེ་སྣོད་གསུམ་གསུངས་པའི་དུས་དེར་འོག་མིན་དུ་སངས་རྒྱས་ནས་རིམ་གྱིས་གསང་སྔགས་ཀྱི་ཆོས་རྣམས་གསུང༵ས་པར་བཞེད་པ་སོགས་ཡོད་ནའང་འདིར་སྔར་བཤད་པ་ལྟར་ཡིན་ལ། དེ་ཡང་སྔར་བསྟན་པའི་རྒྱུད་སྡེ་རྣམས་སྟོན་པས་ཐེག་གསུམ་བསྟན་པའི་ཕྱི༵་ནས༵་དཔྱིད་འབྲིང་ནག་པའི་ཉ་ལ་དཔལ་ལྡན་འབྲས༵་སྤུངས༵་ཀྱི་མཆོད་རྟེན་གྱི་འོག་ཏུ་ཆོས་དབྱིངས་གསུང་དབང་དང་། སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲུལ་ཏེ་འདུས་པའི་འཁོར་ལ་དབང་བསྐུར་ནས་རྣལ་འབྱོར་དང་རྣལ་འབྱོར་མའི་རྒྱུད་སྡེ་མཐའ་དག་བསྟན་པ་དང་། གཞན་ཡང་ཆགས་བྲལ་གྱི་རྣམ་པས་བྱ་སྤྱོད་ཀྱི་རྒྱུད་ཕལ་ཆེར་དང་། ཨོ་རྒྱན་གྱི་རྒྱལ་པོ་ཨིནྡྲ་བྷུ་ཏི་ལ་གསང་བ་འདུས་པའི་རྒྱུད་དང་། རྡོ་རྗེ་སྙིང་པོ་ལ་ཀྱེ་རྡོར་གྱི་རྒྱུད་སོགས་དེ་དང་དེའི་དཀྱིལ་འཁོར་གྱི་གཙོ་བོའི་སྐུར་བཞེངས་ནས་གསུངས་པ་སོ༵གས་སྔར་འོག་མིན་དུ་གསུངས་པ་སོ་སོའི་གནས་སུ༵་སླར་ཡང་བཟླས༵་ཏེ༵་བསྟན༵་པ་ཡིན་ནོ། །
དེ་ནས་བཀའ་བསྡུ་སོགས་ཀྱིས་བསྟན་པ་སྤེལ་བའི་ཚུལ་ནི། རི་རབ་ཀྱི་བྱང་ཤར་ལྕང་ལོ་ཅན་གྱི་ཕོ་བྲང་དུ་བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་རྩ་དྲུག་འདུས་པ་ལ་ཕྱག༵་རྡོར༵་གྱིས་བཀའ་བསྡུ་བའི་ཚུལ་དུ་རྒྱུད་སྡེ་མ་ལུས་པ་གསུངས་པ་དང༵་ནི༵། དུས་འཁོར་རྩ་རྒྱུད་ཟླ་བ་བཟང་པོས་དང་། བརྟག་གཉིས་རྡོ་རྗེ་སྙིང་པོས་དང་། རྡོ་རྗེ་མཁའ་འགྲོ་ཕག་མོས་བསྡུས་པ་སོགས་ཞུ༵་བ༵་པོ༵འི་འཁོར༵་གྱིས༵་བསྡུས༵་པ་ཡིན་ལ། དེ་སྟོན་པ་དང་སྡུད་པ་པོ་ཐ་དད་དུ་སྣང་ཡང་དོན་ལ་ཐ་དད་མེད་དེ། གསང་བ་གྲུབ་པ་ལས། རྒྱུད་འཆད་པ་དེ་ཐུགས་རྡོ་རྗེ། །འཆད་པ་པོ་དེ་སྡུད་པའང་དེ། །ཞེས་གསུངས་པའི་ཕྱིར་རོ། །འོ་ན་མདོ་སྡེ་གདམས་ངག་འབོགས་པའི་རྒྱལ་པོ་ལས། འདྲེན་པའི་ཐེག་པ་གསུམ་པོ་དག །བཅོམ་ལྡན་ངེས་པར་གསུངས་ལགས་ན། །རྒྱུ་འབྲས་ལྷུན་གྲུབ་ཏུ་སྤྱོད་ཅིང་། །སངས་རྒྱས་གཞན་ནས་མི་ཚོལ་བའི། །ངེས་པའི་ཐེག་པ་ཅིས་མ་གསུངས། །ཞེས་ཞུས་པའི་ལན་དུ། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ནས། །རྡོ་རྗེ་ཐེག་པའི་ཉེ་ལམ་ཞིག །མ་འོངས་དུས་ན་འབྱུང་བར་འགྱུར། །ཞེས་པས་ལུང་བསྟན་པ་ཙམ་ལས་དངོས་སུ་མ་གསུངས་པ་མ་ཡིན་ནམ་ཞེ་ན། དེ་ནི་རེ་ཞིག་གསང་སྔགས་ཀྱི་སྒྲ་མི་ཡུལ་དུ་ཁྱབ་གདལ་དུ་མ་གྲགས་པ་ཙམ་ལ་བཤད་ཀྱི། གཏན་ནས་མ་གསུངས་པ་མ་ཡིན་དེ། སྔར་བཤད་པ་དག་གིས་ཀྱང་ཤེས་ལ། ཕྱིས་འབྱུང་བར་ལུང་བསྟན་པ་ནི། ཡོངས་སུ་གྲགས་པ་ལ་དགོངས་པའོ། །དེ་ཡང་སྔ་འགྱུར་བ་རྣམས་ལྟར་ན་རྒྱུད་སྡེ་རྣམས་མི་ཡུལ་དུ་དར་ཚུལ་ནི། སྤྱི་མདོ་ལས། ང་ནི་འདི་ནས་མི་སྣང་ནས། །ལོ་ནི་བརྒྱད་དང་བཅུ་གཉིས་ན། །ལྷ་གནས་གསུམ་དུ་གྲགས་པ་ཡི། །བསྟན་པའི་སྙིང་པོ་དམ་པ་ཞིག །འཛམ་གླིང་ཤར་གྱི་ཕྱོགས་མཚམས་ཀྱི། །མི་ལས་སྐལ་ལྡན་རིགས་ཅན་ཏེ། །རྒྱལ་པོ་ཛ་ཞེས་བྱ་བ་ལ། །སྔོན་དུ་ལྟས་སྣང་སྣང་གྱུར་ཏེ། །དྲག་ཤུལ་ཅན་ཞེས་བྱ་བའི་རྩེར། །གྲོགས་ཀྱི་སེམས་དཔའ་དམན་པའི་ལུས། །ལངྒའི་བདག་པོ་ལ་སོགས་ལ། །ལག་ན་རྡོ་རྗེས་སྣང་བར་འགྱུར། །ཞེས་པ་ལྟར་ཐུབ་པའི་དབང་པོ་མྱ་ངན་ལས་འདས་ནས་ལོ་ཉི་ཤུ་རྩ་བརྒྱད་ན་དམ་པའི་རིགས་ཅན་དྲྭ་མ་ལྔ་ལངྒའི་ཡུལ་གྱི་རི་མ་ལ་ཡའི་རྩེར་རང་རང་གི་མངོན་ཤེས་དང་རྫུ་འཕྲུལ་གྱིས་འདུས་ཏེ་གདུང་ཚིག་ཉེར་གསུམ་བཏོན་པས་གསང་བདག་མངོན་སུམ་དུ་བྱོན་ནས་རིགས་ཅན་ལྔ་སོགས་རིག་འཛིན་འདུས་པ་ཕལ་མོ་ཆེ་ལ་སྔོན་འོག་མིན་དང་། དགའ་ལྡན་དང་། སུམ་ཅུ་རྩ་གསུམ་རྣམས་སུ་གྲགས་པའི་གསང་བའི་ཐེག་པ་ཉིད་སྟོན་པར་མཛད་ཅིང་། དེ་རྣམས་སྲིན་པོ་བློ་གྲོས་ཐབས་ལྡན་གྱིས་གསེར་གྱི་གླེགས་བམ་ལ་བཻཌཱུཪྱ་ཞུན་མས་བྲིས་ནས་དགོངས་པའི་རྩལ་བདུན་གྱིས་ནམ་མཁའ་ལ་སྦས་སོ། །དེའི་ཚེ་དེའི་བྱིན་རླབས་ཀྱིས་ས་ཧོ་རའི་རྒྱལ་པོ་ཛས་རྨི་ལྟས་ངོ་མཚར་བ་བདུན་རྨིས་པ་ལ་བརྟེན་ནས་སྒྲུབ་པ་མཛད་པས་མ་ཧཱ་ཡོ་གའི་རྒྱུད་སྡེའི་གླེགས་བམ་རྣམས་ཁང་སྟེང་དུ་དངོས་སུ་བབས་པ་དང་། གཞན་ཡང་ཀྲི་ཡའི་རྒྱུད་སོགས་རྒྱུད་སྡེ་གཞན་རྣམས་གནས་སོ་སོར་བབས་ཤིང་། ཨ་ཏི་ཡོ་ག་རྣམས་ནི་ནུབ་ཕྱོགས་ཨོ་ཌཱི་ཡ་ནའི་ཡུལ་དུ་སློབ་དཔོན་དགའ་རབ་རྡོ་རྗེས་རྡོ་རྗེ་སེམས་དཔའ་འམ་ཕྱག་ན་རྡོ་རྗེ་ལས་དངོས་སུ་གསན་པ་ལྟར་བསྡུ་བ་མཛད་དེ་གླེགས་བམ་ལ་བཀོད་དོ། །སྒྲུབ་སྡེ་རྣམས་ནི་སྔོན་འོག་མིན་གསང་བ་མཆོག་གི་གནས་སུ་ཆེ་མཆོག་ཧེ་རུ་ཀས་་་ཆོས་ཉིད་ཀྱི་རང་སྒྲས་གསུངས་པ་གསང་བདག་རྡོ་རྗེ་ཆོས་ཀྱིས་རང་ཉིད་ཚོམ་བུ་དགུའི་དཀྱིལ་འཁོར་གྱི་ནང་དུ་སྣང་བར་མཛད་ནས་ཐོག་མར་ངག་ཏུ་བསྡུས། དེ་ནས་གླེགས་བམ་ལ་བཀོད་དེ་དགོངས་འགྲེལ་དུ་ལུང་ལྔ་ཐུགས་རྗེ་དབྱངས་ཐ་གནས་ཀྱི་ལུང་། །མཛད་པ་ཆོ་འཕྲུལ་ལྷ་ཡི་ལུང་། །ཕྲིན་ལས་མཐར་ཕྱིན་སྒྲུབ་པའི་ལུང་། །གསང་སྔགས་ངེས་པ་དོན་གྱི་ལུང་། །གསང་བ་སྒོ་འབྱེད་སྒྲོན་མེའི་ལུང་། །མཆན། ཡང་མཛད་ནས་མཁའ་འགྲོ་མ་ལས་ཀྱི་དབང་མོ་ཆེ་ལ་གཏད། དེས་སྤྱི་དང་བྱེ་བྲག་གི་རྒྱུད་རྣམས་ཕྱེ་ནས་རིན་པོ་ཆེའི་སྒྲོམ་བུ་སོ་སོར་བཅུག་སྟེ་མཆོད་རྟེན་བདེ་བྱེད་བརྩེགས་པར་གཏེར་དུ་སྦས་པ་ནམ་ཞིག་གི་ཚེ་གྲུབ༵་པ་ཐོབ་པའི་སློབ་དཔོན་ཆེན༵་པོ་བརྒྱད༵་ལ་བྱེ་བྲག་གི་སྒྲོམ་བུ་བརྒྱད་པོ་གཏད་ཅིང་། སྤྱི་སྒྲོམ་སླར་སྦས་པ་ཕྱིས་སུ་ཀུན་འདུས་རིག་འཛིན་པདྨ་སཾ་བྷ་བས་སྤྱན་དྲངས་ཏེ་རྗེ་འབངས་སྙིང་གི་བུ་དགུའམ་ཉི་ཤུ་རྩ་ལྔ་ལ་ལེགས་པར་གདམས་པ་སོག༵ས་རྒྱ༵་བོ༵ད་ཀྱི་མཁས༵་པ༵་དང་གྲུབ་པ་རྣམས་ཀྱིས༵་རྒྱུད་སྡེ་སོ་སོའི་དགོངས་པ་བཀྲལ༵་ཞིང་སྤེལ་བར་མཛད་པ་ཡིན་ལ། དེ་ལྟར་གསང་སྔགས་སྔ༵་འགྱུར༵་བ་རྣམས་ཀྱི་རིང༵་ལུག༵ས་ལ། སྤྱི་མདོ་ལས། དགོངས་པ་རིག་པ་རྣ་བར་གཏད། །རྒྱལ་བ་སེམས་དཔའ་རྣལ་འབྱོར་པ། །གང་ལ་ཐུག་གི་བར་དུའོ། །ཞེས་གསུངས་པ་ལྟར། རིང་བརྒྱུད་བཀའ༵་མ་དང་ཉེ་བརྒྱུད་གཏེར༵་མ་ལ་གསུམ་པོ་དེའི་སྟེང་དུ་བཀའ་བབས་ལུང་བསྟན། སྨོན་ལམ་དབང་བསྐུར། མཁའ་འགྲོ་གཏད་རྒྱ་སྟེ་དྲུག་གི་སྒོ་ནས་བརྒྱུད་པའི་ཚུལ་སོགས་སུ་གྲག༵ས་པ༵་དང༵་། ཕྱི་འགྱུར་གསར༵་མ༵་བའི༵་བཞེད༵་སྲོལ༵་ལ། ཨོ་རྒྱན་གྱི་རྒྱལ་པོ་ཨིནྡྲ་བྷུ་ཏིས་རྒྱུད་རྣམས་གླེགས་བམ་དུ་བྱས་ཤིང་ཡུལ་དེའི་སྐྱེ་བོ་ཐམས་ཅད་ལ་བསྟན་པས་སྲོག་ཆགས་ཕྲ་མོ་ཡན་ཆད་འཇའ་ལུས་སུ་སོང་ནས་ཡུལ་སྟོང་པ་མཚོར་གྱུར་ཏེ་ཀླུས་གང་བ་ལ་གསང་བདག་གིས་རྒྱུད་སྡེ་རྣམས་གཏད་ཅིང་སྨིན་པར་མཛད་པས་དེ་དག་རིམ་གྱིས་མིར་གྱུར་ནས་མཚོ་འགྲམ་དུ་གྲོང་བཅས་ཏེ་ཉམས་སུ་བླངས་པས་ཐམས་ཅད་ཀྱིས་གྲུབ་པ་ཐོབ། བུ་དང་བུ་མོ་རྣམས་མཁའ་འགྲོ་དང་མཁའ་འགྲོ་མར་གྱུར་པས་ཨོ་རྒྱན་མཁའ་འགྲོའི་གླིང་ཞེས་གྲགས། མཚོ་ཡང་སྐམ་སྟེ་ཧེ་རུ་ཀའི་ལྷ་ཁང་རང་བྱུང་བས་དེའི་དཀོར་མཛོད་དུ་རྒྱུད་ཀྱི་གླེགས་བམ་རྣམས་བཞུགས་པ་ལས་ཕྱིས་སུ་རིག་འཛིན་གྲུབ་པ་ཐོབ་པ་རྣམས་ཀྱིས་གནས་དེ་དང་། ཤམྦྷ་ལ་སོགས་གཞན་ནས་ཀྱང་སྤྱན་དྲངས་ཏེ་རིམ་གྱིས་དར་བ་སོགས་བྱུང་ཚུལ་དཔག༵་ཏུ༵་མེད༵་པ་ཡོད་ན༵་ཡང༵་། དེ་དག་རྒྱས་པར་མ་སྤྲོས་ལ། གཙོ་བོ་བསྟན་བཅོས་འདིས་ཕྱི་རྒྱུད་རྣམས་ཕྱོགས་ཙམ་དང་། ནང་རྒྱུད༵་ཡོ་ག་སྡེ༵་གསུམ་སྤྱི༵འི༵་དམ༵་ཚིག༵་རྣམས་ཉམས་སུ་ལེན་པའི་ཕྱིར་བསྲུང་བྱ་རྣམས་བསྟན་པར་བཞེད་ནས་སྐབས་འདི༵ར་དེ་འཆད༵་པར་མཛད་དོ༵། །གཉིས་པ་ངོ་བོ་ནི། དེ་ནས་ཉམས་སུ་བླང་བྱ་སྔགས་སྡོམ་གྱི་ངོ༵་བོ༵་གང་ཞེ་ན་བསྡམ་བྱ་སྒོ༵་གསུམ༵་ཕྲ་བའི་བག་ཆགས་དང་། མཚན་འཛིན་གྱི་རྟོག་པ་སྡོམ་བྱེད་ཐབ༵ས་ཤེ༵ས་ཁྱད་པར་ཅན་རྣམས་ཀྱིས༵་ཟི༵ན་པའི༵་བདེ་བ་ཆེན་པོའི་ཡེ་ཤེས་ཀྱིས་བསྡམ༵ས་པར་བྱས་པ༵འི་སེམས་པ་ས་བོན་དང་བཅས་པ་གང་ཞིག་རང་རྒྱུད་དབང་བསྐུར་བ་ལས་གསར་དུ་་ཐོབ་པའི་ཚུལ༵་ཁྲིམ༵ས་སོ། །དེ་ཡང་བལྟས་པའི་བདེ་བ་དང་། རྒོད་པའི་དང་། ལག་བཅངས་ཀྱི་དང་། གཉིས་སྦྱོར་གྱི་བདེ་བ་དང་། དེ་དག་པར་བྱེད་པའི་ཡེ་ཤེས་རང་རྒྱུད་ལ་འཛིན་པའི་ཁྱད་པར་ནི་རྒྱུད་སྡེ་བཞི་པོ་སོ༵་སོ༵འི་རིང༵་ལུགས༵་བཞིན༵་ནོ། །གསུམ་པ་དབྱེ་བ་ནི། དེ་ལ་དབྱེ༵་བ༵་བྱས་ན་བྱ༵་སྤྱོད༵་རྣལ༵་འབྱོར༵་བླ༵་མེད༵་ཀྱི་རྒྱུད་སྡེ་བཞི༵ར་རྩ༵་ལྟུང༵་བ༵ཅུ་བཞི༵་སོ༵་སོ༵ར་གྲངས༵་ངེས༵་པར༵་དཔལ་ལྡན་དུས༵་ཀྱི༵་འཁོར༵་ལོའི༵་འགྲེལ་པར༵་བཤད༵་པས༵་གཞ༵ན་དུ༵་བལྟ༵་ཞེས་ཞལ་འཕང་བ་སྟེ། དེ་ཡང་ཕྱི་རྒྱུད་སྡེ་གསུམ་གྱི་བསྲུང་བྱ་རྣམས་མདོར་བསྡུས་ཏེ་སྡོམ་དུ་བྱས་ན། བྱ་རྒྱུད་ཀྱི་རྩ་ལྟུང་བཅུ་བཞི་ནི། དཀོན་མཆོག་སྔགས་ལ་དད་པ་གཉིས། །ཐེག་ཆེན་ལ་མོས་བླ་མ་དང་མཆེད་གྲོགས་ལ་གུས། །འདས་མ་འདས་ཀྱི་ལྷ་གཞན་ལ་མི་སྡང་རང་གི་ལྷ་དུས་ཚིགས་སུ་མཆོད། །གཞུང་གཞན་ལ་མི་མཆོད་གློ་བུར་བའི་མགྲོན་མཆོད་པ། །བྱམས་པ་མི་གཏོང་གཞན་དོན་ལ་བརྩོན་པ་མི་འདོར་བ། །བཟླས་བརྗོད་ལ་བརྩོན་པ་དང་དམ་ཚིག་གཞན་ཡང་ཅི་ནུས་སུ་སྲུང་། །སྔགས་རྒྱུད་སྣོད་མིན་ལ་མི་སྦྱིན་རང་གི་སྔགས་རྒྱུད་ནི། །སྲུང་ཞིང་རྟོགས་པར་བྱ་བ་སྟེ། །ལྡོག་པ་རྩ་བའི་ལྟུང་བ་ཡིན། །གསུང་བ་སྤྱི་རྒྱུད་ལྟར་སྡོམ་མོ། །སྤྱོད་རྒྱུད་ཀྱི་རྩ་ལྟུང་བཅུ་བཞི་ནི། མི་དགེ་བཅུ་ནི་སྤང་བྱ་ཞིང་འདུས་མ་བྱས་ཀྱི་ཚུལ་ཁྲིམས་བཟུང་ནས་ཐབས་ཤེས་ཀྱིས་ཟིན་པས་ལྷ་མི་དང་ཉན་ཐོས་ལས་འཕགས་སོ། །བཅུ་པོ་དེའི་སྟེང་རྩ་བ་བཞི་ཞེས་པ་དམ་པའི་ཆོས་དང་བྱང་ཆུབ་སེམས། །སྲོག་གི་ཕྱིར་ཡང་གཏོང་མི་བྱ། །སེར་སྣས་ནོར་མི་སྦྱིན་པ་དང་ནི་སེམས་ཅན་ལ། །གནོད་པར་མི་བྱ་དེ་ལས་གཞན། །མི་མཐུན་ཕྱོགས་བཅུ་བཞི་ནི་རྩ་བའི་ལྟུང་བར་རྣམ་སྣང་མངོན་བྱང་ལས་བཤད་དོ། །རྣལ་འབྱོར་རྒྱུད་ཀྱི་རྩ་ལྟུང་བཅུ་བཞི་ནི། རིགས་ལྔའི་དམ་ཚིག་རིམ་བཞིན་དུ། །དེ་བཞིན་གཤེགས་པའི་རིགས་ལ་གསུམ་སྟེ། མཆོག་གསུམ་སྐྱབས་སུ་བསྟེན་པ་དང་། །རྡོ་རྗེའི་རིགས་ལ་བཞི་སྟེ། རྡོར་དྲིལ་ཕྱག་རྒྱ་སློབ་དཔོན་བཟུང་། །རིན་ཆེན་རིགས་ལ་བཞི་སྟེ། སྦྱིན་པ་རྣམ་བཞི་གཏོང་བ་དང་། པདྨའི་རིགས་ལ་གཅིག་སྟེ། དམ་པའི་ཆོས་ཀུན་འཛིན། །ལས་རིགས་ལ་གཉིས་ཏེ། སྡོམ་པ་རྣམས་ཅི་ནུས་སུ་འཛིན་པ་དང་མཆོད་པའི་ལས་ལ་འབད། །སྒྲུབ་པའི་བསླབ་བྱ་ཡིན་གཞན་དེ་རྣམས་སྤོང་བ་ནི་ཕས་ཕམ་པར། །དེ་ཉིད་སྣང་ཆེན་ལས་བཤད་དོ། །ཞེས་པའོ། །འདིར་གཙོ་བོ་བླ༵་མེད༵་ཀྱི་ལུགས༵་ཀྱི་སྡོམ་པ་བཤད་པ་ལ༵་བརྟུལ༵་ཞུགས༵་ཉི༵་ཤུ༵་རྩ་ལྔ༵་དང་། ཐུན་མོང་དང་ཁྱད་པར་རིགས༵་ལྔའི༵་སྡོམ༵་པ༵་དང་། རྒྱུད་སྡེ་སྤྱི་ལ་གྲགས་པའི་རྩ༵་བའི་ལྟུང༵་བ་བཅུ༵་བཞི༵་དང༵་། དེའི་ཡན་ལག་སྦོམ༵་པོ༵འི་རྣམ་གྲངས་དང༵་ནི༵་རྫོགས༵་པ༵་ཆེན༵་པོའི༵་སྲོལ༵་གྱི་རྩ་བ་དང་ཡན་ལག་གི་དམ་ཚིག་རྣམས་ཏེ་འོག་ཏུ་འཆད་པར་འགྱུར་རོ། །
གཉིས་པ་སྡོམ་པ་མ་ཐོབ་པ་ཐོབ་པར་བྱེད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི། སྤྱིར་དབང་ལ་གཞི་དང་ལམ་དང་འབྲས་བུའི་དབང་གསུམ་ཡོད་པ་ལས། དང་པོ་༼སྤྱིར་དབང་ལ་གཞི་༽ནི།
རྩ་རླུང་ཐིག་ལེ་སེམས་དང་བཅས་པའི་གཉུག་མ་ནི་དབང་བཞིའི་ཡོན་ཏན་དང་འབྲལ་མི་ཤེས་པའི་རང་བཞིན་དུ་གནས་པ་ལ་བྱ་སྟེ། རྒྱུད་ལས། དབང་མཆོག་རང་ལ་མེད་གྱུར་ན། །བསྐུར་བས་ཐོབ་པར་ག་ལ་འགྱུར། །བྲ་སྲན་འབྲས་ཀྱིས་དབང་བསྐུར་ཀྱང་། །དེ་ལ་འབྲས་ཀྱི་དངོས་སྣང་མེད། །ཅེས་སོ། །
གཉིས་པ་༼ལམ་༽ནི།
རྡོ་རྗེ་སློབ་དཔོན་གྱིས་བསྐུར་བ་ཡིན་ཏེ་འཆད་པར་འགྱུར་ལ།
གསུམ་པ་༼འབྲས་བུའི་དབང་༽ནི།
མཐར་འབྲས་མངོན་དུ་བྱས་ཚེ་ཆོ་ག་ལས་ཐོབ་པའི་ཀུན་རྫོབ་ཀྱིས་བསྡུས་པའི་དབང་སྡོམ་ཡོད་མི་དགོས་ཀྱང་། མཚན་ཉིད་ཐེག་པར་སངས་རྒྱས་ཀྱི་ས་ན་སྒྲིབ་པ་སྤོང་བའི་སེམས་བསྐྱེད་ཡོད་པར་བཤད་པ་བཞིན་སྐུ་བཞིའི་ངོ་བོ་ལ་འབྲས་བུའི་དབང་གིས་ཐ་སྙད་འདོགས་ཆོག་པས་དེ་ཡིན་ནོ། །ལམ་གྱི་དབང་ནི། དེ་ལྟར་གཞི་དབང་རང་ཆས་སུ་ཡོད་པ་ཙམ་གྱིས་མི་ཆོག་སྟེ། དཔེར་ན་ས་བོན་ཡོད་ཀྱང་སྐྱེས་བུའི་བྱེད་རྩོད་དང་ཆུ་ལུད་དྲོད་གཤེར་གྱི་རྐྱེན་མ་འཛོམས་ན་མྱུ་གུ་མི་སྨིན་པ་བཞིན་དུ། སྨིན་བྱེད་ཀྱི་དབང་མ་ཐོབ་ན་འབྲས་བུ་འབྱིན་པའི་ནུས་པ་དངོས་སུ་མེད་པས་ན། དེ་ལའང་ནང་གསེས་སུ་དང༵་པོ༵་མ༵་ཐོབ༵་པ་ལ་གསར་དུ་བསྐུར་བ་ནི་རྒྱུའི་དབང་ཡིན་ལ། དེ་ནས་བླ་མས་བསྐུར་བ་དང་རང་གིས་བདག་འཇུག་ལེན་པ་སོགས་ལ་ལམ་དབང་ཞེས་བྱ་ཞིང་། རྒྱུན་མཐར་ལོངས་སྤྱོད་རྫོགས་པའི་སྐུའི་དབང་བསྐུར་བག་ཆགས་ཕྲ་བ་དག་ནས་སྟོན་འཁོར་དབྱེར་མེད་དུ་གྱུར་པ་ནི་འབྲས་བུའི་དབང་ཡིན་པས་ན་རྒྱུ་ལམ་གཉིས་ཀྱི་དབང་ཇི་ལྟར་ཐོབ༵་པའི་ཚུལ༵་བཤད༵་པ༵་ལ། སྤྱིར་རང་བཞིན་ཡེ་ཤེས་ཀྱི་དཀྱིལ་འཁོར་དང་། ལྷག་པ་ཏིང་ངེ་འཛིན་གྱི་གཟུགས་བརྙན་སྤྲུལ་པའི་དཀྱིལ་འཁོར་དང་། རིག་པ་ཉམས་ཀྱི་དཀྱིལ་འཁོར་དང་། ལྷག་པ་གཟུགས་བརྙན་གྱི་དཀྱིལ་འཁོར་དང་བཞི་ལས། དང་པོ་གསུམ་ནི་རིམ་བཞིན་སློབ་དཔོན་རྫོགས་པའི་སངས་རྒྱས་ཀྱི་སློབ་མ་ས་མཐའི་སེམས་དཔའ་ལ་དང་། མཐར་ལམ་པས་མཐོང་སྒོམ་པ་ལ་དང་། མཐོང་སྒོམ་ལ་གནས་པས་ཚོགས་སྦྱོར་གྱི་ཡོན་ཏན་མཐར་ཕྱིན་པ་རྣམས་ལ་བསྐུར་བ་ཡིན་ནོ། །གཉིས་པ་རྒྱས་པར་བཤད་པ་ལ། དབང་བསྐུར་དངོས་ནི་འདིར་ནི་དཀྱིལ་འཁོར་དེ་གསུམ་ལ་འཇུག་མི་ནུས་པའི་གང་ཟག་རྣམས་སྨིན་པའི་ཕྱིར་ཕྱི་མའི་དབང་དུ་བྱས་པ་སྟེ། དེ་ཡང་བསྐུར་བ་པོ་རྡོ་རྗེ་སློབ་དཔོན་ནི། སྤྱི་མདོ་ལས། བརྟན་ཞིང་དུལ་ལ་གཡོ་སྒྱུ་མེད། །གསང་སྔགས་རྒྱུད་ཀྱི་སྦྱོར་བ་ཤེས། །དཀྱིལ་འཁོར་བྲི་བའི་ལས་ལ་མཁས། །དེ་ཉིད་བཅུ་ནི་ཡོངས་ཤེས་ཤིང་། །སེམས་ཅན་རྣམས་ལ་མི་འཇིགས་སྦྱིན། །ཐེག་པ་ཆེ་ལ་རྟག་དགའ་བ། །དེ་ནི་སློབ་དཔོན་ཡིན་པར་གསུངས། །ཞེས་པ་ལ་སོགས་པ་རྒྱུད་ནས་གསུངས་པའི་མཚན་ཉིད་དང་ལྡན་པ་དེས་དཀྱིལ་འཁོར་གང་ལ་བསྟེན་ན། དབང་དང་པོ་ལ་བཀའ་བརྒྱད་བདེ་འདུས་ཀྱི་དབང་ཆོག་རྩ་བར། དཀྱིལ་འཁོར་གང་དུ་དབང་བསྐུར་ན། །རབ་འབྲིང་ཐ་མར་གསུངས་པ་ཡི། །དཀྱིལ་འཁོར་གསུམ་དུ་དབང་བསྐུར་རོ། །ཞེས་པ་ལྟར། ཚོམ་བུ་དང་། རས་བྲིས་དང་། རྡུལ༵་ཚོ༵ན་གསུམ་དང༵་ནི༵། དེ་ལས་བློ་ཆེ་བའི་སྐལ་ལྡན་ཁ་ཅིག་ཐོག་མ་ནས་སློབ་དཔོན་གྱི་ལུས་དཀྱིལ་དུ་འཇུག་རུང་བ་ཡོད་ལ། དེ༵་བཞི༵ན་དུ་མཆོག་དབང་གསུམ་ལ་སྤྱིར་བདག་གི་དེ་ཁོ་ན་ཉིད་ལུས་རྩ་བའི་དཀྱིལ་འཁོར་དང་། ཁྱད་པར་དབང་གཉིས་པ་ལ་སྔགས་ཀྱི་དེ་ཁོ་ན་ཉིད་ཡི་གེ་བྷ༵་གའི༵་དང༵་། དབང་གསུམ་པ་ལ་ལྷའི་དེ་ཁོ་ན་ཡིད་ཀུ༵ན་རྫོ༵བ་བྱང་ཆུབ་སེམས་ཀྱི་དང་། དབང་བཞི་པ་ལ་ཡེ་ཤེས་ཀྱི་དེ་ཁོ་ན་ཉིད་དོན༵་ད༵མ་བྱང༵་ཆུབ་ཀྱི་སེམ༵ས་སྙིང་པོ་ཡེ་ཤེས་རླུང་གི་དཀྱིལ༵་འཁོར༵་ཏེ་དེ་བཞིར༵།
ཇི་ལྟར་བསྐུར་བའི་ཚུལ་ནི། སའི་ཆོ་ག་དང་། བུམ་པ་དང་། ལྷ་དང་སློབ་མ་སྟ་གོན་སོགས་སྔོན་དུ་སོང་ནས། བདག་ཉིད་དཀྱིལ་འཁོར་དུ་ཞུགས་ནས་སློབ་མ་སྣོད་དུ་རུང་བར་བྱ་བའི་ཕྱིར་དཀྱིལ་འཁོར་དུ་་འཇུག་པར་བྱས་ནས་དམ་ཚིག་དང་སྡོམ་པ་འཛིན་དུ་བཅུག་ལ། དེ་ནས་དབང་དངོས་གཞི་བསྐུར་བ་ནི། སློབ་དཔོན་སྐུ་རྡོ་རྗེ་སྤྲུལ་སྐུའི་ངོ་བོ་དཀྱིལ་འཁོར་གྱི་ལྷ་དང་གཉིས་སུ་མེད་པར་བཞུགས་ལ། དེ་ལས་སྤྲུལ་པའི་ལྷ་དང་། རང་བཞིན་གྱིས་གནས་ནས་སྤྱན་དྲངས་པའི་ལྷ་སྟེ་དེ་ཐམས་ཅད་ཀྱང་གདན་གསུམ་ཚང་བའི་རྣམ་པར་བཞུགས་པ་རྣམས་ཀྱིས་སློབ་མ་དབང་རྫས་དང་བཅས་པ་ལྷར་བསྐྱེད་དེ་ཡེ་ཤེས་པ་བཅུག་ལ། དབང་རྫས་ཀྱི་ལྷ་རྣམས་འོད་དུ་ཞུ་ནས་དབང་རྫས་སོ་སོའི་རྣམ་པར་གྱུར་པ་ཐོགས་ཏེ་རིག་པའི་དབང་ལྔ་དང་། ཐབས་རྡོ་རྗེ་བརྟུལ་ཞུགས་ཀྱི་དབང་སྟེ་སློབ་མའི་དབང་དྲུག་དང་། ཐབས་བྱུང་རྡོ་རྗེ་སློབ་དཔོན་གྱི་དབང་སྟེ་བུམ༵་པ༵འི་དབང་དངོས་གཞི་བདུན་དང་། དེའི་ཡན་ལག་མཐའ་རྟེན་དང་བཅས་པ་བསྐུར་བས་སྣང་སྟོང་གཉིས་སུ་མེད་པའི་ཡེ་ཤེས་ཉམས་སུ་མྱོང་བ་དང་། རྡོ་རྗེ་སློབ་དཔོན་གསུང་རྡོ་རྗེ་ལོངས་སྤྱོད་རྫོགས་སྐུའི་ངོ་བོར་ཡབ་ཡུམ་སྙོམས་པར་ཞུགས་ཏེ་སངས་རྒྱས་ཐམས་ཅད་སྤྱན་དྲངས་པ་བསྟིམས་ནས་རྗེས་ཆགས་ཀྱིས་ཞུ་བ་བདུད་རྩི་བྱང་ཆུབ་ཀྱི་སེམས་དཀར་དམར་གྱི་ངོ་བོ་གསང་དཀྱིལ་དུ་གནས་པ་དེ་གསང་རྩེ་གཉིས་གང་རུང་ནས་སློབ་བུས་ལེན་པའམ། མ་ནུས་ན་མེ་ལོང་ཡུ་བ་ཅན་གྱིས་བླངས་ཏེ་བདུད་རྩི་དང་སྦྱར་ནས་སློབ་མའི་ལྕེ་ལ་བཞག་པ་སྙིང་གར་བསྟིམས་ཏེ་གསང༵་བའི༵་དབང་བསྐུར་བས་གསལ་སྟོང་བརྗོད་བྲལ་གྱི་ཡེ་ཤེས་ཉམས་སུ་མྱོང་བ་དང་། རྡོ་རྗེ་སློབ་དཔོན་ཐུགས་རྡོ་རྗེ་ཆོས་ཀྱི་སྐུའི་ངོ་བོར་བཞུགས་ཏེ་སློབ་མ་ཡབ་ཡུམ་སྙོམས་པར་ཞུགས་པ་ལ་བརྟེན་ནས་ཤེས༵་རབ༵་ཡེ་ཤེས་ཀྱི་དབང་བསྐུར་བ་ནི། ཡེ་ཤེས་པ་བསྟིམས་ནས་ཡས་བབ་དགའ་བཞིའི་འགྲོས་ཀྱིས་ཕྱིན་པ་རྡོ་རྗེ་ནོར་བུའི་བུམ་པར་འཛག་མེད་དུ་བཟུང་བས་བདེ་སྟོང་གཉིས་སུ་མེད་པའི་ཡེ་ཤེས་ཉམས་སུ་མྱོང་བ་དང་། སློབ་དཔོན་ཡེ་ཤེས་རྡོ་རྗེ་ངོ་བོ་ཉིད་སྐུའི་ངོ་བོར་བཞུགས་ལ། གསུམ་པའི་དུས་ཀྱི་དགའ་བཞི་རྫོགས་ནས་ཐབས་ཀྱིས་ལྡོག་པ་ལས་མས་བརྟན་གྱི་དགའ་བ་བཅུ་དྲུག་མཐར་ཕྱིན་པའི་ཚེ་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བ་ནི་བཞི༵་པའི༵་དབ༵ང་ཡིན་ལ། དེ་ལ་ཡང་ཚིག་ཙམ་གྱིས་ཡེ་ཤེས་ངོ་སྤྲོད་པ་ཚིག་གི་དང་། བདེ་བ་ཆེན་པོའི་ཡེ་ཤེས་མཆོག་གི་ཏིང་ངེ་འཛིན་རྒྱུད་ལ་སྐྱེས་པ་དོན་གྱི་དང་། ལས་རྒྱ་ལ་བརྟེན་ནས་ཉམས་མྱོང་འདྲེན་པ་རྟེན་ཅན་གྱི་དང་། དེ་གོམས་པར་བྱེད་པ་ལམ་གྱི་དང་། དེ་མཐར་ཕྱིན་པ་འབྲས་བུའི་བཞི་པ་སྟེ་ལྔའོ། །གང་ལ་བསྐུར་ན། རང་དོན་ནུས་པའི་དད་པ་ཅན་དང་། གཞན་དོན་ནུས་པའི་བརྩོན་འགྲུས་ཅན་དང་། བདུད་རྩི་ལྔ་སོགས་དམ་ཚིག་གི་རྫས་ཁྱད་པར་ཅན་ལ་སྤོང་ལེན་མེད་པར་སྤྱོད་ནུས་ཤིང་། རང་བྱིན་གྱིས་རློབ་པའི་ལམ་སྒོམ་ནུས་པའི་བརྟུལ་ཞུགས་ཅན་དང་། རྩ་ཐིག་རླུང་གསུམ་ལས་སུ་རུང་ནས་ཕྱག་རྒྱ་བསྟེན་ནུས་པ་རིག་མའི་བརྟུལ་ཞུགས་ཅན་དང་དབྱེར་མེད་བླང་དོར་དང་བྲལ་བར་འཇོག་ནུས་པའི་ཉམས་པའི་བརྟུལ་ཞུགས་ཅན་ཏེ། མཚན༵་ཉིད༵་དང་ལྡན༵་པའི༵་སློབ༵་བུར༵་དབང་བཞི་པོ་གོ་རིམ་མ་འཆོལ་བར་དུམ་བུའི་ལུགས་སམ། མཐར་ཆགས་ཀྱི་ལུགས་གང་རུང་གིས་རིམ༵་པ་བཞི༵ན་དུ་བསྐུར༵་བར་བྱ་སྟེ། རྒྱུད་ལས། དད་བརྩོན་བརྟུལ་ཞུགས་རབ་རྟོགས་ན། །ཕན་པའི་དབང་སྦྱིན་ནུས་པའི་དབང་། །རིམ་པ་བཞིན་དུ་སྦྱིན་པར་བྱ། །སྙིང་རྗེས་ཆུད་མ་ཟོས་པར་གཟུང་། །ཞེས་སོ། །དེ་ལྟར་བསྐུར་བས་རིམ་པ་བཞིན་སད༵་པའི་གནས་སྐབས་ཀྱི་སྣང་བ་རགས་པ་དང་། རྨི༵་ལམ་གྱི་གནས་སྐབས་ཐིག་ལེ་རླུང་གིས་བསྐྱོད་པ་ལས་སྣང་བ་ཕྲ་བ་དང་། གཉིད༵་མཐུག༵་གི་གནས་སྐབས་ཅི་ཡང་མི་རྟོག་པ་ཡིད་ཀྱི་ཐིག་ལེ་ཁོ་ན་དང་། སྙོམས༵་འཇུག༵་གི་གནས་སྐབས་བདེ་བའི་ངང་དུ་རྟོག་ཚོགས་ཐམས་ཅད་འགགས་པ་སྟེ། གན༵ས་སྐབ༵ས་བཞི༵ས་བསྐྱེད༵་པའི༵་རགས་པ་ལུས་དང་། ཕྲ་བ་ངག་དང་། ཤིན་ཏུ་ཕྲ་བ་ཡིད་དེ་སྒོ༵་གསུམ༵་དང་། ཆེས་ཤིན་ཏུ་ཕྲ་བ་ཀུན་གཞི་ཙམ་སྟེ་ཤེས༵་བྱའི༵་དྲི༵་མ༵་རྣམས་དང་། གཞན་ཡང་རིམ་པ་བཞིན་དུ་ཕུང་པོ་དང་། ཉོན་མོངས་པ་དང་། འཆི་བདག་དང་། ཡུལ་ལ་ཞེན་པ་ལྷའི་བདུད་རྣམས་བཅོམ་སྟེ། ལས་སྒྲིབ་དང་། ཉོན་སྒྲིབ་དང་། ཤེས་སྒྲིབ་རགས་པ་དང་། ཤེས་སྒྲིབ་ཕྲ་བ་འཕོ་བའི་བག་ཆགས་ཀྱི་སྒྲིབ་པ་རྣམས་སྦྱང༵ས་ཤིང་དག་པའི་ནུས་པ་འཇོག་གོ །ལམ་གང་སྒོམ་པ་ལ་དབང་ན་རིམ་པ་བཞིན། དབང་དང་པོས་ཕྱི་ནང་གི་བསྐྱེད༵་རིམ༵་ལས་ཚོགས་དང་བཅས་པ་དང་། གཉིས་པས་གཏུམ༵་མོ༵་དང་སྒྱུ་ལུས་ལ་སོགས་པ་རང་ལུས་ཐབས་ལྡན་གྱི་ལམ་དང་། གསུམ་པས་ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་ནས་བདེ་སྟོང་གི་ལམ་བསྒོམ་པ་སྟེ། དེ་གཉིས་ཀྱིས་དཔེའི༵་ཡེ་ཤེས་བསྐྱེད་ལ། བཞི་པས་ཟུང་འཇུག་གི་ལམ་བསྒོམ་པ་ལ་བརྟེན་ནས་དོན༵་གྱི་ཡེ༵་ཤེས༵་རྒྱུད་ལ་བསྐྱེད་པ་སྟེ་ཡེ་ཤེས་གཉིས༵་པོ་དེ་རྫོགས་རིམ་གསུམ་པོ་དེའི་ལམ་གྱིས་ཐོབ་པ་ཡིན་ནོ། །དེ་ལྟར་ལམ་བཞི་པོ་ཡང་ཡང་བསྒོམ༵་པ་དང༵་། མཐར་ཕྱིན་པས་འབྲས་བུ་ནི་སྐུ་རྡོ་རྗེ་དང་སྤྲུལ་པའི་སྐུ། གསུང་རྡོ་རྗེ་དང་ལོངས་སྤྱོད་རྫོགས་པའི་སྐུ། ཐུགས་རྡོ་རྗེ་དང་ཆོས་ཀྱི་སྐུ། ཡེ་ཤེས་རྡོ་རྗེ་དང་ངོ་བོ་ཉིད་ཀྱི་སྐུ༵་སྟེ་བཞི༵་ཐོབ་པ་ཡིན་ནོ། །
དེ་ཡང་དབང་བསྐུར་བའི་དུས་ན་ལམ་དེ་དང་དེ་བསྒོམ་པ་དང་། འབྲས་བུ་དེ་དང་དེ་ཐོབ༵་པའི༵་ནུས༵་རུང༵་ཙམ་དུ་བྱས༵་པ་ལ་སྐལ་བ་མཆོག་དང་ལྡན་པ་འགའ་ཞིག་མ་གཏོགས་དེ་མ་ཐག་མངོན་དུ་གྱུར་པ་ནི་མ་ཡིན་ཏེ། ཇི་སྐད་དུ། རྣོ་ལ་ངར་བཏགས་ཇི་བཞིན་དུ། །ནུས་པ་སྐྱེ་བ་ཐོབ་པའི་ཚད། །ཅེས་གསུངས་པའི་ཕྱིར་རོ། །དེ་ནས་སྔགས་སྡོམ་ཐོབ་མཚམས་ངོས་བཟུང་བ་ནི། དང༵་པོ༵་སློབ་མའི་གནས༵་གསུམ༵་དུ་རྡོ༵་རྗེ༵་གསུམ༵་བསྐྱེད༵་ནས༵་སྒོ་གསུམ་བྱིན་གྱིས་བརླབས་པའི་དུས་ནས་འགོ་བརྩམས་ཏེ་སྐྱེས་ཟིན་པའི་ཐ༵་མ༵་ནི་རྒྱུད་སྡེ་བཞི་རང་རང་གི་མཐའ་རྟེན་རྫོགས་ཟིན་པའི་དུས་དེ་ཁོ་ན་སྟེ། རྒྱུད་སྡེ་འོག་མ་གསུམ་ལ་རང་རང་གི་དབང་དངོས་གཞི་གྲུབ་པ་ནི་རང་རང་ལ་ལྟོས་པའི་སློབ་དཔོན་དུ་དབང་བསྐུར་བ་རྫོགས་པས་དེ་དག་གི་མཐའ་དང་། བླ་མེད་ལ་བུམ་དབང་གི་མཐར་བསྐྱེད་རིམ་གྱི་དང་། མཆོག་དབང་གསུམ་ཐོབ་པའི་ཚེ་རང་རང་ལ་ལྟོས་པའི་རྫོགས་རིམ་གྱི་སྡོམ་པ་རེ་ཐོབ་ཏུ་ཡོད་པས། དབང༵་བཞི༵་ཡོངས༵་སུ༵་རྫོགས༵་པའི༵་ཚེ༵་ན་རིག༵་པ་འཛིན༵་པའི་སྡོམ༵་པ༵་མཐའ་དག་ཐོབ༵་ཅིང༵་། དེ་ལྟར་སྣོད་དང་འཚམས་པར་དབང་ཅི་ཙམ་ཞིག་བསྐུར་བ་དེ་དང་དེ༵་ཡི༵་རྗེས༵་སུ་དམ་ཚིག་རྒྱས་པར་བསྒྲགས་ནས་བསྡུས་ཏེ་ཁས༵་བླང༵ས་པས་བཟུང་བ་དང་། བཟུང་ནས་ཀྱང་སྡོམ༵་པ་དང༵་དམ༵་ཚི༵ག་བསླབ༵་པ་རྣམས་སྲུང་བ་ལ༵་འབད༵་པར་བྱ་དགོས་སོ། །
གསུམ་པ་མི་ཉམས་པར་སྲུང་བའི་ཐབས་བཤད་པ་ལ་གསུམ་ལས། དང་པོ་བསྲུང་བྱའི་རྣམ་གྲངས་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟར་སྡོམ་པ་ཐོབ་པ་ཙམ་གྱིས་མི་ཆོག་གི བར༵་དུ༵་མི༵་ཉམ༵ས་པར་སྲུང༵་བའི༵་ལྷག་བསམ་ཁྱད་པར་ཅན་གྱིས་བསྲུང་བར་བྱ་དགོས་ཏེ། དམ་ཚིག་དང་སྡོམ་པ་ནི་སྔགས་ཀྱི་བསླབ་པ་ཐམས་ཅད་ཀྱི་གཞི་རྟེན་ཡིན་པས་དེ་ཉམས་ན་བསླབ་པ་ཐམས་ཅད་དོན་མེད་པར་འགྱུར་བའི་ཕྱིར། དཔེར་ན་སྲོག་གི་དབང་པོ་འགགས་ན་དབང་པོ་ཐམས་ཅད་འགགས་པར་འགྱུར་བ་བཞིན་ནོ། །དེ་ཡང་སྲུང་ཐབས༵་ཤེས་པ་ལ་རག་ལས་པས་འདིར་དེ་བཤད༵་པ༵་ལ་ཞེས་པའོ། །
གཉིས་པ་རྒྱས་པར་བཤད་པ་ལ། སྔར་དབྱེ་བའི་སྐབས་སུ་བསྟན་པའི་ལྔ་པོ་རིམ་བཞིན་འཆད་པ་ལས། དང་པོ་བརྟུལ་ཞུགས་ཉེར་ལྔ་ནི།
ཐོག༵་མར༵་དམ་ཚིག་དང་སྡོམ་པ་ཀུན་གྱི་རྟེན་དུ་གྱུར་པ་རྡོ་རྗེ་སེམས་དཔའི༵་དམ་ཚིག་ཡན་ལག་བརྟུལ༵་ཞུགས༵་ཉེར་ལྔ་པོ་འདི་དཔལ་ལྡན་དུས༵་ཀྱི༵་འཁོར༵་ལོ༵་ལས༵་གསུངས་ཏེ། དེ་ཡང་ལྔ་ཚན་ལྔ་ལས། དང་པོ་སྲོག་ཆགས་ཕྲ་མོ་ཡན་ཆད་གསོད༵་པར་བྱེད་པ་ལྟ་ཅི། སྐད་ཅིག་ཙམ་མནར་སེམས་པས་འཚེ་བ་དང་། རང་འདོད་ཀྱིས་གཞན་བསླུ་བའི་བསམ་པས་རྫུན༵་སྨྲ་བ་དང་། དུད་འགྲོ་ཡན་ཆད་ཀྱིས་བདག་ཏུ་བཟུང་བའི་གཞན་ནོར་བརྐུ༵་བ་དང༵་། གཞན་གྱི་བུད་མེད་བསྟེན་པ་སོགས་འདོ༵ད་ལོག༵་དང་། ཉེས་པ་སྐྱེད་པའི་གཞི་ཆང༵་འཐུང༵་བས༵་མྱོས་པ་སྟེ་ལྔ་ནི་ཕྱོགས་མཐུན་ཆར་གཏོགས་དང་བཅས་པ་སྤང༵་བར་བྱ༵་དགོས་ཏེ། འཁོར་བའི་གནས་སུ་འཆིང་བྱེད་དམ་པོ་རྡོ་རྗེའི་ཞགས་པ་དང་མཚུངས་ཤིང་། རང་གཞན་གྱི་དགེ་བ་ཐམས་ཅད་འཇོམས་པར་བྱེད་པས་སོ། །འདི་རྣམས་སྲུང་ནུས་ཤིང་འདོད་ན་བརྟུལ་ཞུགས་ལྷག་མ་ཉི་ཤུ་སྦྱིན་པར་བྱ་བ་ཡིན་པས་བསླབ༵་པའི༵་གཞི༵་ལྔ༵་སྤང༵་ངོ་ཞེས༵་གསུང༵ས་སོ། །གཉིས་པ་ཤོ་དང་མིག་མང་སོགས་ཆོ༵་ལོ༵་རྩེ་བ་དང་། བཟའ་བ་དང་རིམ་གྱི་དོན་དུ་གསོད་པའི་ཤ་སོགས་ཁ༵་ན༵་མ༵་ཐོ༵་བ་ཆོས་དང་མི་མཐུན་པའི༵་ཟས༵་ཟ༵་བས་འཚོ་བ་དང༵་། ཉོན་མོངས་པ་ཅན་གྱིས་ཀུན་ནས་བསླངས་པའི་དམག་འཁྲུག་དང་ཚོང་གི་གཏམ་སོགས་ངན༵་པའི་ཚིག༵་སྨྲ་བ་དང་། རིག་བྱེད་ལས་བརྗོད་པའི་ཕ་མེས་ཀྱི་མཚུན་གསོལ་བ་སོགས་ལ་དག་གྲོལ་དུ་བལྟ་བ་དང་། ཕྱུགས་ཀྱི་མཆོད་སྦྱིན་བྱེད་པ་སོགས་འབྱུང༵་པོའི༵་ཆོས༵་དང་། རང་གིས་གསོད་པའི་ཤ་མ་གཏོགས་ལས་ཀྱིས་ཤི་བའི་ཤ་མི་ཟ་ཞིང་། གོས་དཀར་པོ་དང་བྱ་གག་གི་བཏུང་བ་འབའ་ཞིག་བསྟན་པ་སོགས་ལྷ༵་མི༵ན་གྱི་ཆོས༵་ཏེ་ཀླ་ཀློའི་ཆོས་ལུགས་ལ་བསླབ༵་པ༵་སྟེ་རྣམ༵་པ༵་ལྔ༵་ལ་ནི༵། དེ་རྣམས་ཀྱིས་དུས་འདའ་ན་དགེ་བའི་ཕྱོགས་ཉམས་པར་བྱེད་པའི་ཉེ་བའི་སྡིག་པ་ལྔ་ཞེས་གྲགས་པ་བྱ༵་བར༵་རིགས་པ་མིན༵་པ་ལྔ༵་པོ་དེ་མི་བྱའོ༵། །
གསུམ་པ་མཐོ་རིས་འདོད་པས་མཆོད་སྦྱིན་གྱི་དོན་དུ་བ༵་ལང༵་གསོད་པ་དང་། མ་མོ་མཆོད་པའི་ཕྱིར་བྱིས༵་པ༵་གསོད་པ་དང་། མིའི་མཆོད་སྦྱིན་སྐྱེས་པའི་དོན་དུ་སྐྱེས༵་པ༵་གསོད་པ་དང་། བུད་མེད་ཀྱི་དོན་དུ་བུད༵་མེད༵་གསོད་པ་དང༵་བཞི་པོ་འདི་སྔར་གྱི་འཚེ་བའི་ནང་དུ་འདུ་ཡང་མུ་སྟེགས་བྱེད་མང་པོ་ཞིག་སྤྱིར་འཚེ་བ་སྡིག་པ་ཡིན་ཀྱང་འདི་དག་དགེ་བ་ཡིན་ནོ་ཞེས་འདོད་པའི་སྐབས་ཡོད་པ་དགག་ཕྱིར་ལོགས་སུ་བཤད་དོ། །ལྷ་མིའི་བླ་མ་གསོད་པ་ཞེས་སངས་རྒྱས་སྲས་བཅས་ཀྱི་སྐུ་གཟུགས་དང་། བཀའི་གླེགས་བམ་དང་། མཆོ༵ད་རྟེན༵་རྣམས་བསྣུན༵་ཏེ་བཤིག་པ་ལ་གསོད་པའི༵་སྒྲས་བཏགས་པ་འདི་ནི་ཀླ་ཀློ་རྣམས་ཆོས་སུ་འདོད་པ་དགག་བྱའི་དོན་དུ་མ་ཟད་ཤིན་ཏུ་སྡིག་པ་ཆེ་བས་སྨོས་པ་སྟེ། དེ་ལྟར་གསོ༵ད་པ༵་ལྔ༵་རུ༵་གྲག༵ས་པ་ལས་ལྡོག་པར་བྱའོ། །
བཞི་པ་ཆོས་དང་འཇིག་རྟེན་གང་རུང་གིས་སྦྲེལ་བའི་མཉམ་པོར་འགྲོགས་པའི་དགེ༵་གྲོག༵ས་དང་། ལུགས་གཉིས་ཀྱིས་བཀུར་བར་འོས་པའི་རྗེ༵་བོ༵་རྒན་རབས་སོགས་དང་། ལྷ་མིའི་བླ་མ་སང༵ས་རྒྱས༵་དང་། དགེ་སློང་གི་དགེ༵་འདུན༵་དང༵་། ཡིད་བརྟན་པར་འོས་པའི་མཁན་སློབ་སོགས་བླ༵་མ༵་སྟེ་ཡུལ་དེ་དང་དེར༵་ཁོང༵་ཁྲོ༵་བསྒོམ༵་ཞིང་འཁང་བ་རྣམ༵ས་འཁུ༵་བ༵་ལྔ༵་སྟེ་སྤང་བར་བྱའོ། །ཉི་ཤུ་པོ་དེ་རྣམས་འཕྲལ་དུ་སྤྱོད་ལམ་གྱི་སྒོ་ནས་སྤོང་ཞིང་ལྡོག་པ་ལ་འབད་པར་བྱའོ། །
ལྔ་པ་གཟུག༵ས་སྒྲ༵་དྲི༵་རོ༵་རེག༵་བྱ༵་སྟེ་ཡུལ༵་ལྔ༵་ལ༵་མིག༵་དང༵་རྣ༵་བ༵་སྣ༵་ལྕེ༵་ལུས༵་ཀྱི་དབང༵་པོ་དང་ལྔ༵་ལ་བརྟེན༵་པའི་ཤེས་པ་རྣམས་ཞེན༵་ཅིང་ཆགས་པར༵་མི༵་བྱ༵་སྟེ། ཡང་སྲིད་འཕེན་ནུས་ཀྱི་ལས་སུ་རྫོགས་པས་བསྐྱེད་རིམ་གྱིས་དབང་ཡུལ་ལྷར་བསྒྱུར་བ་དང་། རྫོགས་རིམ་སོ་སོར་སྡུད་པའི་རྣལ་འབྱོར་གྱིས་འཇུག་པ་གཅོད་པ་སོགས་དྲན་ཤེས་ཀྱི་གཉེན་པོ་བསྟེན་པ་ལ་འབད་པར་བྱའོ། །དེ་དག་ལ་རྡོ་རྗེ་སེམས་དཔའི་བརྟུལ༵་ཞུགས༵་ཉེར༵་ལྔ༵་ཞེས་བྱའོ༵། །གཉིས་པ་རིག་ལྔའི་སྡོམ་པ་བཤད་པ་ལ་གཉིས་ཀྱི། དང་པོ་འདི་རྣམས་རྣལ་འབྱོར་ཕྱི་པའི་གཞུང་དུ་བཤད་པ་ལས་དོན་འཕགས་ཀྱང་སྒྲར་མཐུན་པར་འབྱུང་ཞིང་། དེར་མ་ཟད་སྨོན་འཇུག་གི་སེམས་བསྐྱེད་དང་ཚུལ་ཁྲིམས་གསུམ་སོགས་ཐེག་ཆེན་སྤྱིའི་བསླབ་བྱ་དང་འདྲ་བས་ཐུན༵་མོང༵་དུ་གྱུར༵་པ༵་ཞེས་བྱ་སྟེ། གཞི་དེ་ལས་འདིར་རྡོ་རྗེ་ཐེག་པ་མཆོག་གི་དགོངས་པ་ལྟར་འཆད་དེ། དེ་ལ་རིགས་བྱེ་བྲག་གི་རྣལ་འབྱོར་པས་ཀྱང་རིགས་ལྔ་ཀའི་སྡོམ་པ་སྲུང་དགོས་མོད་ཀྱང་། རང་རིགས་གང་ཡིན་གྱི་སྡོམ་པ་ལ་གཙོ་བོར་བསླབ་དགོས་པས། རིག༵ས་ལྔ༵་སོ་སོའི༵་སྡོམ༵་པ༵འམ་དམ་ཚིག་ལྔ༵་ཞེས་གྲགས་ཏེ། རིམ་པ་བཞིན་དང་པོ་ནི། དངོས་བསྟན་ལྟར་ན་སྨོན༵་པ་དང་འཇུག༵་པའི་སེམས་གཉིས༵་བསྐྱེད་པ་དང༵་། སྡོམ་སྡུད་དོན་བྱེད་ཀྱི་ཚུལ༵་ཁྲིམ༵ས་རྣམ༵་པ༵་གསུམ༵་པོ་སོ་སོའི་མཚན་ཉིད་ཚང་བར་བརྟན་པོར་བཟུང་ཞིང་། དེ་ཐམས་ཅད་ཀྱི་རྟེན་དུ་ཐུན་མོང་མིན་པའི་མཆོག་གསུམ་ལ་སྐྱབས་སུ་འགྲོ་བར་སློབ༵་པ༵་དང་། སྦས་དོན་བདེ་སྟོང་དབྱེར་མེད་ཀྱི་བྱང་སེམས་དང་སེམས་ཉིད་གདོད་ནས་དག་པ་མཆོག་གསུམ་གྱི་རང་བཞིན་དུ་བཟུང་བའོ། །དེ་ཡང་སངས༵་རྒྱས༵་རྣལ༵་འབྱོར༵་ཏེ་རྣམ་པར་སྣང་མཛད་ནི་གཙོ་བོ་སྐུའི་རིགས་ཡིན་ལ། སྐུ་ནི་འབྲས་ཆོས་ཐམས་ཅད་ཀྱི་རྟེན་ཡིན་པ་ལྟར་ཚུལ་ཁྲིམས་ནི་ཡོན་ཏན་ཀུན་གྱི་རྟེན་དང་། དེའི་རྟེན་ནི་སྐྱབས་འགྲོ་ཡིན་པའི་ཕྱིར་རིགས་དེའི་སྡོམ༵་པར་བཞག་པ༵འོ༵། །གཉིས་པ་ནི། དངོས་བསྟན་ལྟར་ན་ཕྱི་མཚན་མ་རྫས་ཀྱི་རྡོར༵་དྲིལ༵་བཟུང་ནས་རང་ཉིད་ལྷ་སྐུ་ཕྱག༵་རྒྱ༵་ཆེན་པོར་བསྐྱེད་ནས་དག་དྲན་བྱ་བ་སྟེ། དེ་ཉིད་འདུས་པ་ལས། དེ་ཉིད་ཀྱིས་ནི་རྡོ་རྗེ་བཟུང་། །ཆོས་ཀྱི་དྲིལ་བུ་དཀྲོལ་བར་བྱ། །དམ་ཚིག་གིས་ནི་ཕྱག་རྒྱ་ཆེར། །བྱིན་གྱིས་བརླབས་ནས་སྙིང་པོ་བཟླ། །ཞེས་སོ། །
སྦས་དོན་ནང་གི་རྡོར་དྲིལ་ནི། ཐབས་ཡབ་ཀྱི་ནོར་བུ་རྡོ་རྗེ་དང་། ཤེས་རབ་ཡུམ་གྱི་པདྨ་དྲིལ་བུ་སྟེ། ཕྱག་རྒྱ་ནི་ཕན་ཚུན་རྒྱས་བཏབ་ནས་མཉམ་པར་སྦྱོར་བའོ། །གསང་བ་ཁམས་དཀར་དམར་གཉིས་འབར་འཛག་གིས་ཟུང་དུ་འཇུག་པ་དང་། དེ་ཁོ་ན་ཉིད་མི་འགྱུར་བའི་བདེ་ཆེན་དང་། རྣམ་ཀུན་མཆོག་ལྡན་གྱི་སྟོང་ཉིད་དབྱེར་མེད་དུ་བསྒོམ་པ་སྟེ། དེ་དག་ཟུང་དུ་འཇུག་པའི་ཡེ་ཤེས་ནི་ཕྱག་རྒྱ་ཆེན་པོའོ། །དེ་དག་གི་དེ་ཁོ་ན་ཉིད་སྟོན་པར་མཛད་པའི་བླ༵་མ༵་ཡང་བསྙེན་བཀུར་ལ་སོགས་པས་ཡང་དག་པར་བཟུང༵་ཞིང་བསྟེན་པར་བྱ་བ་རྣམས་ནི་རྡོ༵་རྗེ༵་མི་བསྐྱོད་པ་གཙོ་བོར་ཐུགས་ཀྱི་རིགས་ཡིན་ལ། ཐབས་ཤེས་གཉིས་མེད་ཀྱི་ཐུགས་མཚོན་པར་བྱེད་པ་མཚན་མ་རྫས་ཀྱི་དང་། ནང་གསང་དེ་ཁོ་ན་ཉིད་ཀྱི་རྡོར་དྲིལ་རྣམས་མཚོན་བྱ་ཐུགས་ཀྱི་ངོ་བོ་ཡིན་པས་རིགས་དེའི་དམ་ཚིག་ཏུ་བཞག་གོ །
གསུམ་པ་ནི། དངོས་བསྟན་ལྟར་ན་ཟང་ཟིང་ནོར༵་གྱི་སྦྱིན་པ་དང་། ཆོས༵་ཀྱི་སྦྱིན་པ་དང་། མི༵་འཇི༵གས་པ་སྐྱབས་ཀྱི་སྦྱིན་པ་དང་། དེའི་རྩ་བ་བྱམ༵ས་པ་ཆེན་པོའི་སྦྱིན༵་པ་བཞི་པོ་ཉིན་རེ་བཞིན་དུས་དྲུག་ཏུ་བྱ་བ་དང་། སྦས་དོན་དུ་རྗེས་ཆགས་ཀྱི་མེས་བྱང་སེམས་དབབ་ལྡོག་གི་དགའ་བཞིའི་ཡེ་ཤེས་སྦྱིན་པ་སྟེ། དེ་ཡང་རིན༵་ཆེན༵་འབྱུང༵་ལྡན་ནི་ཡོན་ཏན་ཀུན་གྱི་འབྱུང་གནས་རིན་ཆེན་རིགས་ཡིན་ལ། སྦྱིན་པ་ཡང་དགོས་འདོད་སྟེར་བའི་ངོ་བོ་ཡིན་པས་དེའི་དམ་ཚིག་ཏུ་བཞག་གོ །
བཞི་པ་ནི། དངོས་བསྟན་ལྟར་ན་ཕྱི༵་མཚན་ཉིད་སྡེ་གསུམ་དང་། ནང༵་ཀྲི་ཡོག་སྡེ་གསུམ་དང་། གསང༵་བ༵་ནང་རྒྱུད་སྡེ་གསུམ་པོའི༵་ཐེག༵་པ་ཀུན་གྱི་ཚིག་དོན་འཛིན༵་ཞིང་། སྦས་དོན་རླུང་དབུ་མར་བཅིངས་པས་གཞོམ་མེད་ཀྱི་གསུང་སྒྲུབ་པ་སྟེ། དེ་ཡང་འོད་དཔག་མེད་གསུང་པ༵དྨ༵འི་རིག༵ས་ཡིན་པ་ལྟར་ཆོས་ཀྱང་གསུང་གི་ངོ་བོ་ཡིན་པའི་ཕྱིར་དེའི་དམ་ཚིག་ཏུ་བཞག་གོ །
ལྔ་པ་ནི། དངོས་བསྟན་ལྟར་ན་སྡོམ་པ་དེ་ཐམས་ཅད་དང་ལྡན་པའི་སྟེང་དུ་ཕྱི་ནང་གསང་བའི་མཆོ༵ད་པ་དང་། གཏོར༵་མ་དང་། སྦྱིན་སྲེག་སོགས་ལས༵་བཞིའི་རི༵མ་པ་ཐམས་ཅད་ཅི་ནུས་སུ་འཛིན༵་པར༵་བྱེད་ཅིང་། སྦས་དོན་དེ་ཐམས་ཅད་ཟུང་འཇུག་ཨེ་ཝཾ་གྱི་སྡོམ་པས་རྒྱས་འདེབས་པ་དང་། ཞུ་བདེས་ཕུང་ཁམས་དབང་ཡུལ་གྱི་ལྷ་རྣམས་ཚིམ་པར་མཆོད་པ་སྟེ། དེ་ཡང་དོན་ཡོད་གྲུབ་པ་ནི། ལས༵་ཐམས་ཅད་པའི་བདག་ཉིད་ཡིན་པ་ལྟར་འདི་དག་ཀྱང་གཙོ་བོ་ལས་ཀྱི༵་ངོ་བོ་ཡིན་པས་དེའི་དམ་ཚིག་ཏུ་བཞག་པའོ༵། །གཉིས་པ་ནི། འདི་དག་ཐུན་མོང་མ་ཡིན་པ་རྣལ་འབྱོར་བླ་མེད་ལ་གནས་པ་རྣམས་ཀྱིས་རིགས་ལྔ་སོ་སོའི་རྣལ་འབྱོར་ལ་བརྟན་པ་ཐོབ་ཅིང་ནུས་པ་རྙེད་པས་རང་གཞན་གྱི་དོན་དུ་འགྱུར་ན་སྒྲ་ཇི་བཞིན་དུ་སྤྱོད་པ་དྲང་དོན་བསྐྱེད་རིམ་པའི་དང་། སྒྲ་བསྒྱུར་ཏེ་དགོངས་པ་ཅན་དུ་གསུངས་པའི་དོན་དེ་ཉིད་སྒྲ་ཇི་བཞིན་མ་ཡིན་པ་ངེས་དོན་གྱི་གསལ་བར་བྱས་ཏེ་དབང་གོང་མའི་སྡོམ་པ་རྫོགས་རིམ་ལ་སྦྱར་བར་བྱ་བ་ཡིན་པ་དང་། འདི་དག་གི་དྲང་ངེས་ཀྱི་ཆ་གཉིས་ཀ་ཡང་སྔགས་བླ་མེད་ཀྱི་ཐུན་མོང་མ་ཡིན་པའི་བསླབ་བྱ་ཡིན་པས་ཁྱད༵་པར༵་ཞེས་བསྟན་ཏེ། དེ་ལ་ལྔ་ཡོད་པ་རིམ་བཞིན་སྟོན་ཏེ། དང་པོ་སྲོག༵་གཅོད༵་པ་ནི་ཞེ་སྡང་རྣམ་པར་དག་པ་རྡོ༵་རྗེ༵འི་རི༵གས་མི་སྐྱོད་པའི་དམ་ཚིག་ཡིན༵་ཏེ༵། དྲང་དོན་ལྟར་ན་ཞིང༵་བཅུ༵་ཚང༵་བའི་དགྲ་བོ་དྲག་པོའི་ལས་ཁོ་ནས་མ་གཏོགས་འདུལ་བར་མི་ནུས་པ་རྣམས་ཀྱི་ལས་ངན་རྒྱུན་གཅོད་ཕྱིར་མངོན་སྤྱོད་ཀྱི་ལས་ཀྱིས་སྒྲོལ་བར་བྱ་བ་དང༵་སྟེ། དེ་ཡང་རང་ཉིད་ལ་ཉེས་པར་མི་འགྱུར་བར་མ་ཟད་དོན་ཡང་ཆེ་སྟེ། གསང་སྙིང་ལས། ཡོད་མེད་དབུ་མ་མི་དམིགས་ཤིང་། །སྒྱུ་མ་མིག་ཡོར་ལྟ་བུའི་ཚུལ། །སྲོག་མེད་སྲོག་ཀྱང་བཅད་དུ་མེད། །སྲོག་དང་སྐྱེས་བུ་ལོག་རྟོག་ཙམ། །ཞེས་དང་། ངེས་བརྗོད་ལས། སངས་རྒྱས་བསྟན་ལ་གནོད་བྱེད་དང་། །བླ་མར་སྨོད་བརྩོན་མ་རུང་དང་། །རྟག་ཏུ་སེམས་ཅན་གནོད་བརྩོན་པ། །མཁས་པས་བསྒྲིམས་ཏེ་གསད་པར་བྱ། །ཞེས་སོ། །ངེས་པའི་དོན་དུ་སྲོག་ནི་རོ་རྐྱང་གི་རླུང༵་ཡིན་ལ། དེ་བཅད་པའི་ཐབས་ཀྱིས་བཀག་པས་དབུ་མར་འཛུད་ཅིང་གཙུག་ཏོར་དུ་བརྟན་པ་དང༵་། ཡང་ན་སྲོག་ནི་རྣམ་པར་རྟོག༵་པ༵་དང་བཅས་པའི་སེམས་ཡིན༵་ལ། དེ་བཅད་པ་ནི་དེའི་རྒྱུན་སྐྱེ་མེད་ཀྱི་དབྱིངས་སུ་དག་པར་བྱའོ། །
གཉིས་པ་ང་རྒྱལ་རྣམ་པར་དག་པ་རིན༵་ཆེན༵་རིག༵ས་ཀྱི་དམ་ཚིག་ལ༵་མ༵་བྱིན༵་པ་ལེན༵་པར་བཤད་པ༵་ནི༵།
དྲང་དོན་ལྟར་ན་གཞན་གྱི་ཚོགས་རྫོགས་པ་དང་། སྦྱིན་ཡུལ་གྱི་དབུལ་བ་སེལ་བ་སོགས་ཕན་པར་གྱུར་ན་སྔགས་ཀྱི་མཐུས་གཞན་ནོ༵ར་བླང་བ་དང༵་། དེས་མཆོད་སྦྱིན་སོགས་བྱས་ན་ཉེས་པར་མི་འགྱུར་ཏེ། གསང་སྙིང་ལས། བདེན་པ་གཉིས་ཀ་དབྱེར་མེད་པ། །འཕྲུལ་དགའི་ཚུལ་དེ་ཐ་དད་མིན། །གཞན་དང་མ་བྱིན་མེད་པའི་ཕྱིར། །བླང་མེད་ཐམས་ཅད་ཉིད་ཀྱི་དབྱིངས། །ཞེས་སོ། །ངེས་དོན་སྔགས་ཀྱི་ཡེ་ཤེས་སྒྲུབ་ཕྱིར་ཕ་རོལ་གྱི་བུད༵་མེ༵ད་དགུག་པའི་ཐབས་ཀྱིས་འཕྲོག་ནས་དེའི་བྱང་སེམས་རླུང་སྟོབས་ཀྱིས་ལེན་པ་དང་། ཡང་ན་དོན་དམ་པའི་བཙུན་མོ་ཐེག༵་ཆེན༵་གྱི་དགོངས་དོན་སྟོང་པ་ཉིད་ཡིན་ལ། དེའི་ཁུ་བ་ཟབ༵་མོ༵འི་ཆོས༵་གཉིས་མེད་ཀྱི་ཡེ་ཤེས་ཉིད་སྒོམ་སྟོབས་ཀྱིས་དྲངས་ཏེ། རང༵་དང༵་གཞན༵་གྱི་དོན༵་གཉིས་སྒྲུབ༵་པ་ལ༵་མངའ་དབང་འབྱོར་བ་ལ་དགོང༵ས་པས༵་གསུང༵ས་ཏེ། མདོ་ལས། གང་ཕྱིར་ཐེག་པ་ཆེན་པོ་འདི། །གང་གིས་ཀྱང་ནི་བྱིན་མ་ལགས། །དེ་ཉིད་རྟོགས་པས་མ་བྱིན་བླངས། །ཞེས་སོ། །གསུམ་པ་འདོད་ཆགས་རྣམ་པར་དག་པ་པ༵དྨའི༵་རིག༵ས་ཀྱི་དམ་ཚིག་ལ༵་རྟོགས་གོམས་ཀྱི་གདིང་དང་ལྡན་པའི་གང་ཟག་གིས་གཉིས་མེད་དུ་ཤེས་པའི་ལྟ་བ་དང་། ཡབ་ཡུམ་ལྷའི་འདུ་ཤེས་མཁའ་གསང་གཉིས་རྡོ་རྗེ་དང་པདྨའི་འདུ་ཤེས། བདེ་ཆེན་ཡེ་ཤེས་ལ་ཆོས་ཀྱི་འདུ་ཤེས་ཏེ་འདུ་ཤེས་གསུམ་ལྡན་བསྒོམ་པ་དང་། ཐབས་ཀྱི་སྤྱོད་པ་གསུམ་གྱིས་ཟིན་པས་དངོས་རིག་ལས༵་ཀྱི་ཕྱག་རྒྱ་ལ་བསྟེན་པ་སྟེ། གསང་སྙིང་ལས། མ་ཆགས་པ་ལ་ཆགས་པ་དང་། །ཆགས་པ་ཉིད་ན་ཆགས་པ་མེད། །དེ་ནི་ཚངས་མཆོག་རྒྱལ་པོ་སྟེ། །ཤིན་ཏུ་ཆགས་པ་ཆེན་པོ་ཡིན། །ཞེས་སོ། །དེ་བཞིན་དུ་ཡིད་རིག་ཆོས༵་ཀྱི་ཕྱག་རྒྱ་དང་། གཏུམ་མོ་དམ༵་ཚིག༵་གི་ཕྱག་རྒྱ་དང༵་། གཉིས་བསྟན་པ་སྟེ་དེ་གསུམ་གྱིས་ཞུ་བདེ་དཔེའི་ཡེ་ཤེས་སྒྲུབ་པས་དྲང་ངེས་གཉིས་ཀའི་ཆ་ཡོད་ཅིང་། ངེས་དོན་དུ་རྣམ་ཀུན་མཆོག་ལྡན་གྱི་སྟོང་ཉིད་དང་མི་འགྱུར་བའི་བདེ་ཆེན་ཁ་སྦྱོར་ལས་བདེ་སྟོང་ཕྱག༵་རྒྱ༵་ཆེ༵ན་པོ་དོན་གྱི་ཡེ་ཤེས་སྒྲུབ་པ་སྟེ༵། དེ་དག་ལ་བུད༵་མེད༵་ཀྱི་སྒྲས་བསྟན་ནས་བསྟེན༵་པར༵་གསུང༵ས་པ་ཡིན་ནོ། །
བཞི་པ་ཕྲག་དོག་རྣམ་པར་དག་པ་ལ༵ས་ཀྱི༵་རིག༵ས་ཀྱི་དམ་ཚིག་ལ༵་རྫུན༵་དུ༵་སྨྲ༵་བར་གསུང༵ས་པ༵་ནི།
དྲང་དོན་དུ་གཞན་ལ་ཕན་པར་གྱུར་ན་རྫུན་དུ་སྨྲ་བར་བྱ་སྟེ། རྡོ་རྗེ་ལས། སེམས་ཅན་རྣམས་ལ་ཕན་སྤྱོད་པ། །རྟག་ཏུ་དམ་ཚིག་བླ་མའི་ནོར། །སེམས་ཅན་སྲོག་ནི་སྲུང་བའི་ཕྱིར། །རྫུན་དུ་ཡང་ནི་སྨྲ་བར་བྱ། །ཞེས་སོ། །ངེས་དོན་དུ་སྒྲོལ་བ་པོ་བདག༵་དང༵་བསྒྲལ་བྱ་སེམས༵་ཅན༵་གང་དུའང་མི༵་དམི༵གས་པའི་ངང་ནས་སེམས་ཅན་ཐམས་ཅད་བདེ༵ན་མེ༵ད་འཁོར་བ་ལས་བསྒྲལ་བར་བྱའོ་ཞེས་པའི་དོན་དུ་སྟོན༵་ཏེ། དེ་ལྟར་ཡང་གསང་སྙིང་ལས། ཆོས་རྣམས་སྒྱུ་མ་ལྟ་བུ་དང་། །མིང་དང་ཚིག་ཏུ་བཏགས་པ་རྫུན། །རྫུན་ཉིད་ལ་ནི་རྫུན་སྤྱོད་པས། །རྫུན་ཞེས་བཏགས་ཙམ་ཡོད་མ་ཡིན། །ཞེས་སོ། །ཡང་ན་སྙིང་གི་འཁོར་ལོར་རླུང་ཐིམ་པས་གཞོལ་མེད་ཀྱི་སྒྲ་རྣམ་པ་ཐམས་ཅད་པར་ཤར་བ་སྟེ་ངེས་དོན་དང་། དེ་ལས་གཞན་སྣང་དུ་སེམས་ཅན་རྣམས་ལ་ཆོས་སྒོ་སྣ་ཚོགས་པ་ཅིག་ཅར་དུ་སྟོན་པ་དྲང་དོན་དུ་གསུངས་པའང་ཡོད་དེ། རྡོ་རྗེ་སྙིང་འགྲེལ་ལས། གང་གིས་སྲོག་རླུང་ཟོས་པ་ན། །ཅིག་ཅར་འགྲོ་ཀུན་སྐད་ཀྱིས་ནི། །གང་དང་གང་ལ་དེ་དང་དེ། །མཐུན་པའི་ཆོས་སྟོན་རྫུན་པའི་ཚིག །ཅེས་སོ། །ལྔ་པ་གཏི་མུག་རྣམ་པར་དག་པ་འཁོ༵ར་ལོའི༵་རིགས༵་རྣམ་སྣང་གི་དམ་ཚིག་ལ༵། དྲང་དོན་དུ་མྱོས་པའི་སྐྱོན་མེད་ན་ཆང༵་བཏུང་བ་དང༵་། རིགས་ཀྱིས་དྲེགས་ཤིང་ང་རྒྱལ་དང་གཙང་དམེའི་རྟོག་པ་ཞིག་པའི་སླད་དུ་ཡུལ་དབུས་སུ་བཟའ་བའི་དོན་དུ་གསོད་པར་མི་བྱེད་པའི་ཤ༵་ལྔ༵་གནང་བ་ལྟར་རང་གི་ལས་ཀྱིས་ཤི་བའི་ཤ་རྣམས་དམ་ཚིག་གི་ཟས་སུ་བཟའ་བ་དང༵་། དེ་བཞིན་དུ་བདུད་རྩི་ལྔ་དང་གཟུགས་སོགས་ཡུལ༵་ཀུན༵་ཅི་དགར་སྤྱོད་པའི་བདེ་བར་བསྟེན༵་པར་གསུང༵ས་པ་དང་། ངེས་དོན་དུ་ཤ་ལྔ་བཟའ་བ་ནི་དབང་ལྔའི་དྭངས་མ་འཆིང་བ། ཆང་འཐུང་བ་ནི་ཡས་བབས་ཀྱི་ལྷན་སྐྱེས་ཞུ་བདེ་འཛག་མེད་དུ་འཆིང་བ། བདུད་རྩི་ལྔ་ནི་འབྱུང་ལྔའི་དྭངས་མ་བཅིངས་པ་ལས་ཞུ་བའི་ཐིག་ལེ་རྡུལ་ཕྲ་རབ་ཀྱི་ཚོགས་དག་པར་བྱེད་པ། ཡུལ་ནི་བཤང་གཅི་ཁུ་བའི་དྭངས་མ་ལྟེ་བར་ལུགས་ལྡོག་ཏུ་བརྟན་པའོ། །ཡང་ན་དེ་དག་བསྟེན་པ་དེ་ནི་རྣམ་པར་རྟོག་པ་ཐམས་ཅད་མཉམ་པ་ཉིད་ཀྱི་དབྱིངས་སུ་རོ་གཅིག་ཏུ་བྱེད་པའོ། །དེ་ལྟར་དམ་ཚིག་དང་སྡོམ་པ་དེ་རྣམས་ཀྱི་གོ་རིམ་ཡང་། ཐོག་མར་བརྟུལ་ཞུགས་ཉེར་ལྔ་བསྟན་ཏེ། དེའི་ལྔ་ཚན་དང་པོ་སེམས་ཅན་ལ་གནོད་པ་ཤས་ཆེ་བ་དང་། ལྔ་པ་ཡུལ་ལ་དབང་པོ་ཞེན་པའང་ཉོན་མོངས་པ་སྐྱེ་བའི་རྒྱུ་ཡིན་པས་ཕྱི༵་མཚན་ཉིད་དང་ནང༵་ཀྲི་ཡོག་སྡེ་གསུམ་གྱི་ཐེག་པས་ཀྱང་དོན་ལ་སྤང་དགོས་པའི་ཕྱིར། དེ་ནས་རིགས་ལྔའི་དམ་ཚིག་ཐུན་མོང་བ་བསྟན་ཏེ། དེའི་དངོས་བསྟན་རྣམས་རྣལ་འབྱོར་གྱི་རྒྱུད་ཀྱི་དམ་ཚིག་དང་སྒྲ་མཐུན་པའི་ཕྱིར། དེ་ནས་ཁྱད་པར་རིགས་ལྔའི་དམ་ཚིག་བསྟན་ཏེ། དེའི་དྲང་ངེས་གཉིས་ཀ་གསང༵་བ༵་བླ་ན་མེད་པའི༵་ཐེག༵་པའི་ཁྱད་ཆོས་ཡིན་པའི་ཕྱིར། དེས་ན་གདུལ་བྱ་རྣམས་འཇུག་པའི་རིམ༵་པ༵་མ༵་ཉམ༵ས་པའི་སྒོ་ནས་དཀྲི་ཞིང་སྤྱོད༵་པ༵་ནི་བླ༵་མེད༵་ཀྱི་ལུག༵ས་སུ་ཤེས་པར་བྱའོ། །གསུམ་པ་རྩ་ལྟུང་བཅུ་བཞི་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི། ལྗོན་ཤིང་གི་རྩ་བ་ལྟར་སྲུང་ན་ལམ་དང་འབྲས་བུའི་ཡོན་ཏན་ཐམས་ཅད་སྐྱེད་པའི་རྩ་བ་ཡིན་ཞིང་། མ་སྲུང་ན་ངན་འགྲོའི་རྒྱུ་དང་སྡུག་བསྔལ་གྱི་རྩ༵་བ༵ར་གྱུར་པ༵འི་དབང་གིས་ཕྱི་མ་གནས་འོག་མར་ལྟུང༵་བ༵་ཡིན་ལ་གྲངས་བཅུ༵་བཞིར༵་ངེས་པ་སྟེ་དེའི་ཚུལ་བསྟན༵་པ༵་ནི༵་ཞེས་པའོ། །
གཉིས་པ་རྒྱས་པར་བཤད་པ་ལ་བཅུ་བཞི་ལས། དང་པོ་སློབ་དཔོན་སྨོད་པ་ནི།
སྤྱིར་གསལ་བཀྲ་ལས། སྤྱི་དང་འདྲེན་དང་དམ་ཚིག་དང་། །ཉམས་ཆག་སྐོང་དང་ཤེས་རྒྱུད་དགྲོལ། །མན་ངག་ལུང་གི་སློབ་དཔོན་དྲུག །ཅེས་སློབ་དཔོན་རྣམ་པ་དྲུག་ཏུ་བཤད་པ་སོགས་ཡོད་པས། ཡུལ་གྱི་ངོས་ནས་གསང་སྔགས་ཁོ་ནས་འབྲེལ་བ་ཞིག་མི་དགོས་ཀྱང་། འདིར་ཁྱད་པར་གྱི་སློབ༵་དཔོན༵་རྣ༵མ་པ་གསུམ༵་སྟེ། བདེ་འདུས་ཞི་བ་འདུས་པ་རྩ་བའི་རྒྱུད་ལས། རྒྱུད་དགྲོལ་དབང་བསྐུར་དེ་ཉིད་བསྟན། །ཞེས་པས་དབང་བསྐུར་རྒྱུད་བཤད་མན་ངག་སྦྱིན་པའི་བཀའ་དྲིན་སུམ་ལྡན་ནམ། གཉིས་ལྡན་ནམ། གཅིག་ལྡན་གང་རུང་ལ་ཞེ་སྡང་ངམ་ཕྲག་དོག་གིས་སྙིང༵་ཐག་པ་ན༵ས་སྨ་འབེབས་པར་འདོད་པས་ངག་གིས་འཁུ་ཞིང་འཕྱ་བའི་སྒོ་ནས་སྨོད༵་པ༵་དང༵་། བཀུར་སྟི་མི་བྱེད་པར་བརྙས༵་པ་སོགས་བྱེད་པ་དང༵་། ཐུགས༵་དཀྲུག༵ས་ཏེ་མི་མཉེས་པར་བྱེད་པ་དེ་ནི་ལྟུང༵་བའི༵་སྒོ༵་ཀུན༵་ལ༵ས་ཀྱང་ཤིན༵་ཏུ༵་ལྕི༵་བ་ཡིན་ཏེ། རྡོ་རྗེ་སློབ་དཔོན་ནི་སངས་རྒྱས་ཐམས་ཅད་ཀྱི་ངོ་བོ་ཡིན་པས་ཡུལ་གཉན་པར་མ་ཟད། རང་ཉིད་ཀྱི་ལམ་དང་འབྲས་བུའི་ཡོན་ཏན་དེ་ཉིད་མཉེས་པས་རྗེས་སུ་བཟུང་བ་ལ་རག་ལས་པའི་ཕྱིར༵། འདི༵་ཉིད༵་དང༵་པོ༵ར་བཤད༵་པས་ལྟུང་བ་དེ་བྱུང་ཕྱིན་ཆད་སྙིང་ཐག་པ་ནས་དེ་མ་ཐག་པ་ནས་ཕྱིར་མ་བཅོས་ན་སྔགས་ཀྱི་ལམ་ལ་ཅི་ཙམ་འབད་ཀྱང་མཆོག་གི་དངོས་གྲུབ་ལྟ་ཅི། ཐུན་མོང་གི་དངོས་གྲུབ་ཙམ་ཡང་འགྲུབ་པར་མི་འགྱུར་བས་ཅི་མཛད་ཡོན་ཏན་དུ་བལྟ་བ་དང་། ཅི་མཉེས་སྒྲུབ་པའི་སྦྱོར་བ་ལ་བསླབ་པར་བྱའོ། །
གཉིས་པ་བདེ་གཤེགས་བཀའ་འདས་ནི།
གདུལ་བྱ་ལ་བླང༵་དོར༵་གྱི་གནས༵་སྟོན༵་པ་སྡེ་སྣོད་གསུམ་དང་རྒྱུད་སྡེ་དྲུག་གིས་བསྡུས་པའི་བདེ༵་བར༵་གཤེག༵ས་པ༵འི་བཀའ༵་ཐམས་ཅད་དང་། དེའི་དགོངས་འགྲེལ་གྱི་བསྟན་བཅོས་རྣམ་དག་རྣམས་དང་། དེ་དག་གི་རྗེས་སུ་མཐུན་པའི་འཇུག་ལྡོག་གི་བསླབ་བྱ་བླ༵་མ༵་དམ་པས༵་རང་ལ་གསུང༵ས་ཤིང༵་རང༵་གི༵ས་ཀྱང་དེའི་དོན་གོ༵་བཞིན༵་དུ༵་ཁྱད༵་གསོད༵་ཀྱི་བློས་དེ་ལས་འདས་ཏེ་མཐུན་ཕྱོགས་མི་སྤྱོད་པའམ། མི༵་མཐུན༵་པའི་ཕྱོགས་སྤྱོད༵་པའམ། དེ་དང་འབྲེལ༵་བ་གཞན་ལ་བཤད་ཀྱང་རུང་སྟེ་བདེ་བར་གཤེགས་པའི་བཀའ༵་ལས་འདས༵་པ་ཡིན་པས། རྩ་ལྟུང་དང་པོའི་འོག་ནས་ཉེས་པ་ཆེ་བས་ན་གཉིས༵་པར་བཞག་གོ །
གསུམ་པ་མཆེད་ལ་འཁུ་བ་ནི།
སྤྱིའི༵་མཆེད་སེམས་ཅན་ཐམས་ཅད། རིང༵་བའི་མཆེད་སངས་རྒྱས་ཀྱི་བསྟན་པ་ལ་ཞུགས་སོ་ཅོག ཉེ༵་བའི་མཆེད་སྔགས་ཀྱི་ཐེག་པར་ཞུགས་པ་དང༵་། དེ་ལས་ཀྱང་ཁྱད་པར་ནང༵་འདྲེས༵་པའི་མཆེད་བླ་མ་གཅིག་གིས་བསྡུས་པ་ཕ་གཅིག་གི་སྤུན་དང་། དེའི་ཤུགས་ཀྱིས་དཀྱིལ་འཁོར་གཅིག་གིས་བསྡུས་པ་མ་གཅིག་པའི་སྤུན་ཏེ། དེ་རྣམས་སྔ་མ་སྔ་མ་ལས་ཕྱི་མ་ཕྱི་མ་ཉེ་ཞིང་། ཁྱད་པར་ནང་འདྲེས་པ་ལས་ཕ་མ་གཅིག་པ་ལའང་དབང་ཐོབ་པའི་དུས་སྔ་ཕྱི་ཡོད་ན་སྤུན་རྒན་གཞོན་དང་། དུས་གཅིག་པ་མཚེ་མ་ལྟ་བུ་དང་། དེ་ཡང་དབང་བཞི་ཀ་རྫོགས་པར་ཐོབ་པའི་སྤུན༵་རྣམས་ཤིན་ཏུ་ཉེ་བ་ཡིན་པས། དེ་རྣམས་ལ༵་ཡིད་ཀྱིས་ཁྲོས༵་ཤིང་འཁོན༵་ཞེ་ལ་འཛིན༵་པ་དང་། ཕྲག༵་དོག༵་གི་བསམ་པས་སྦྱོར་བ་ལུས་ངག་གིས་བརྙས༵་པ་དང་། ངག་གིས་སྐྱོན་བརྗོད་པ་ལ་སོག༵ས་པས་དེའི་སེམས་སུན་ཕྱུང་ན་རྩ་ལྟུང་གསུམ༵་པ༵འོ༵། །དེའང་ནང་འདྲེས་པའི་སྤུན་ལ་འཐབ་པ་སོགས་ནི་རྡོ་རྗེའི་ནང་དམེ་ཡིན་པས་ཤིན་ཏུ་ལྕི་ཞིང་ཉེས་པ་སྦྱང་དཀའ་བས་གཟབ་པར་བྱའོ། །
བཞི་པ་བྱམས་པ་འདོར་བ་ནི།
སེམ༵ས་ཅན༵་གང་ཡང་རུང་བ་བདེ༵་བ༵་ཀུན༵་ནམ། གང་རུང་དང༵་བྲལ༵་ཞིང་སྡུག་བསྔལ་དང་འཕྲད་ན༵་ཅི་མ་རུང་སྙམ་དུ་ཁྲོ་བའི་བསམ༵་པས་སྙིང༵་ཐག་པ་ནས༵་བྱམས༵་པ༵་བཏང༵་བ༵་ནི་རྩ་ལྟུང་བཞི༵་པ༵འོ༵། །
ལྔ་པ་བྱང་སེམས་འདོར་བ་ནི།
ཁྱད་པར་གསང་དབང་གི་ལམ་པས་སྐྱུགས་བྲོ་བའི་དབང་གིས་ཐབས་ཤེས་ཀྱི་ཁུ་ཁྲག་བཏང་བ་དང་། ཤེས་རབ་ཡེ་ཤེས་ཀྱི་ལམ་པས་ཇི་སྐད་དུ། གསང་བའི་དབང་དང་གསུམ་པ་དང་། །རོ་མཉམ་པ་དང་ལྷ་མཆོད་དང་། །རིགས་བརྒྱུད་སྤེལ་དང་རིལ་བུ་དང་། །འཆི་ལྟས་བརྟག་པའི་དུས་ཡིན་ཏེ། །ཞེས་པ་ལྟར་འདོད༵་ཆག༵ས་ཀྱི་སེམ༵ས་ཀྱིས༵་གནང་བའི་གནས༵་སྐབ༵ས་བདུན་མ༵་ཡིན༵་པ༵ར་བསླབ་པ་ཁྱད་གསོད་ཀྱིས་མི་འགྱུར་བའི་བདེ་བ་ལ་མ་དད་ཅིང་། ཞུ་བདེ་འགྱུར་མེད་ལ་དགོས་པ་མེད་པར་བལྟས་ནས་བསམ༵་བཞིན༵་དུ་ཁུ༵་བ༵་འབྱིན༵་པ་དང༵་། སྤྱིར་བསྐྱེད་རིམ་པས་སེམ༵ས་ཅན༵་ལ༵་སྨོན་པ་བྱང༵་ཆུབ༵་ཀྱི་སེམས༵་བསྐྱེད༵་བཏང༵་བ༵འམ། འཇུག་པའི་རྩ་ལྟུང་ཐུན་མོང་བ་སྤྱད་པས་འཇུག་སེམས་བཏང་བ་རྩ་ལྟུང་ལྔ༵་པ༵་ཡི༵ན་ནོ། །
དྲུག་པ་གྲུབ་མཐའ་སྨོད་པ་ནི།
མཐོ་རིས་སྒྲུབ་པས་ངན་འགྲོ་ལས་ངེས་པར་འབྱུང་བའི་ལམ༵་ཚོལ༵་བའི་ཕྱིར་མུ༵་སྟེག༵ས་ཀྱི་གྲུབ་མཐར་བཤད་པའི་དཀར་ཆོས་རྣམས་དང་། ངེས་པར་འབྱུང་བའི་ལམ༵་ལ་ཞུག༵ས་པ་ཉན༵་རང༵་དང༵་། མཐའ་གཉིས་ལས་ངེས་པར་འབྱུང་བའི་ལམ༵་ཆེན༵་པོ་ལ་ཞུགས་པ་ཐེག༵་ཆེན༵་གྱི་གྲུབ༵་མཐའ་སྟེ། དེ་རྣམས་ཀྱི་ཐེག་པའི་ལམ་སྟེགས་སུ་འགྱུར་བས་མཐར༵་ཐུག་ཐེག་པ་གཅིག་ཏུ་གྲུབ་པའི་ཕྱིར་ཐེག་པ་གོང་མར་དྲང་བའི་ཆེད་སོགས་མ་ཡིན་པར་མཆོག་དམན་དུ་བཟུང་ནས་སྡང་སེམས་ཀྱིས་སྨོད༵་པར་བྱེད་ན༵་རྩ་ལྟུང་དྲུག༵་པའོ། །
བདུན་པ་སྔགས་ཀྱི་གསང་བ་སྒྲོག་པ་ནི།
རྒྱུ་འབྲས་ལ་ཡིད་མི་ཆེས་པའི་སྣོད༵་ཀྱི་མ་སྨིན་པ་ལོག་སྲེད་ཅན་དང༵་། ཆོ༵་ག༵་མ༵་བྱས༵་པས་མ་སྨིན་པ་བུམ་དབང་ཙམ་མ་ཐོབ་པ་དང་། ཆོ་ག་མ༵་རྫོག༵ས་པས་མ་སྨིན་པ་མཆོག་དབང་གསུམ་མ་ཐོབ་པ་དང༵་། ཉམ༵ས་པས་མ་སྨིན་པ་རྩ་ལྟུང་བྱུང་ནས་འགྱོད་པས་ཕྱིར་མི་འཆོས་པ་དང༵་། ཉན་རང་སོགས་དབང་པོ་མ་སྨིན་པ་ཟབ༵་མོ༵འི་དོན་ལ་འཇིག༵ས་པ་སྟེ་ལྔར༵་འདུལ་བའི་དུས་དང་བསྟན་བྱ་དེ་ལ་ལྟོས་པའི་སྣོད་ཀྱི་སྐབས་མ་ཡིན་པར་གསང་སྔགས་ཀྱི་ཐུན་མོང་མ་ཡིན་པའི་རྫས་དང་སྤྱོད་པ་དང་ཟབ་དོན་གྱི་གས༵ང་བ་བསྒྲག༵ས་པས་དེས་ཀྱང་གོ་བཞིན་མ་དད་པ་སྐྱེས་ན་རྩ་ལྟུང་བདུན༵་པའོ། །
བརྒྱད་པ་ཕུང་པོ་སྨོད་པ་ནི།
རྒྱུད་ལས། རྡོ་རྗེ་ཕུང་པོའི་ཡན་ལག་ནི། །རྫོགས་པའི་སངས་རྒྱས་ལྔ་རུ་གྲགས། །ཞེས་པ་ལྟར་ཕུང༵་པོ་ལྔའི༵་རང་བཞིན་སང༵ས་རྒྱས༵་རིགས་ལྔ༵་ཡིན་པ་ལྟར་དབང་དུས་སུ་ངོ་སྤྲད་ནས་དེ་འདོད་ཡོན་གྱིས་མཉེས་པར་མཆོད་པས་རྟེན་བདེ་བ་འཕེལ། དེས་བརྟེན་པ་ཡེ་ཤེས་མངོན་དུ་འགྱུར་བ་ཡིན་པ་ལ༵་དེ་མི་ཤེས་པ་ཀུན་འབྱུང་གི་གཙོ་བོར་བཟུང་སྟེ། ངག་གིས་བརྙས༵་པ༵་ཡི༵ས་སྨོད༵་པ་དང༵་ཡན་ལག་གཅོད་པ་སོགས་དང་དཀའ་ཐུབ་ཀྱིས་ལུས་ལ་གདུང༵་བ༵་བསྐྱེད༵་པར་བྱས་ན༵་རྩ་ལྟུང་བརྒྱད༵་པ༵་ཡིན༵་ནོ། །
དགུ་པ་ཆོས་ལ་ཐེ་ཚོམ་ཟ་བ་ནི།
གཞི༵་ལམ༵་འབྲས༵་བུའི༵་ཆོས་ཐམས་ཅད་རང༵་བཞིན༵་གྱིས་རྣམ་པར་དག༵་པས༵་དབྱེར་མི་ཕྱེད་པའི་ཟུང་འཇུག་འོད་གསལ་བྱང་ཆུབ་ཀྱི་སེམས་བདེ་བར་གཤེགས་པའི་སྙིང་པོ་གདོད་མའི་གནས་ལུགས་སུ་བཞུགས་པར་བཤད་པ་ནི། ལམ་ལ༵་དཀྲི༵་བ༵ར་བྱ་བའི་ཆེད་དུ་སྤྲོ་བ་བསྐྱེད་པ་ཙམ་ལས་དོན་ལ་དེ་ལྟར་མ་ཡིན་སྙམ་དུ་ཐེ༵་ཚོམ༵་ཟ༵་བས༵་ཡིད་མ་ཆེས་ཏེ་མ་དད་ན་རྩ་ལྟུང་ད༵གུ་པ༵ར་བཤ༵ད་དོ། །
བཅུ་པ་ཞིང་བཅུ་མི་སྒྲོལ་བ་ནི།
གསལ་བཀྲ་ལས། དཀོན་མཆོག་སློབ་དཔོན་སྐུ་དགྲ་གཉིས། །དམ་ཉམས་ལོག་དང་འཁུ་བ་དང་། །འདུ་བར་འོང་དང་ཡོངས་ལ་གནོད། །དམ་དགྲ་ངན་པའི་ངང་ཚུལ་ཅན། །ངན་སོང་གསུམ་དག་བཅུ་པོ་ནི། །རྣལ་འབྱོར་ཀུན་གྱིས་དང་དུ་བླང་། །ཞེས་པ་ལྟར་སྙིང་རྗེས་བསྒྲལ༵་བའི༵་ཞིང༵་སྡུག་བསྔལ་གྱི་རྒྱུ་ལ་སྤྱོད་པ་དགུ་དང་། དངོས་ལ་སྤྱོད་པ་གསུམ་གཅིག་ཏུ་བརྩིས་པའི་བཅུ༵་པོ་གང་རུང་ཚང༵་བ༵་དང་། ཁྱད་པར་བླ་མ་དང་བསྟན་འགྲོར་འཚེ་བའི་གདུག་པ་ཅན་དེ་དག་མངོན་སྤྱོད་ཀྱི་ལས་ཀྱིས་སྒྲོལ་བར་ནུས༵་བཞི༵ན་དུ༵་ཡལ་བར་དོར་ནས་མི༵་སྒྲོལ༵་བ༵་དང༵་། ལོག་པའི་སྲེད་པས་མཛའ་བོར་བྱས་ནས་ཐ་མལ་པའི་བྱམ༵ས་པ་དང་ལུས་ངག་གི་སྤྱོད་ལམ་མཐུན་པར༵་བྱེད༵་ན༵་རྩ་ལྟུང་བཅུ༵་པའོ། །དེ་དག་ལ་ཡང་ཡིད་ཀྱི་བྱམས་པ་བཏང་ན་རྩ་ལྟུང་བཞི་པར་འགྱུར་རོ། །
བཅུ་གཅིག་པ་ཆོས་ལ་ཚད་མས་གཞལ་བ་ནི།
མིང༵་དང་བརྡའམ་མཚན་མ་སོག༵ས་ཐམས་ཅད་དང་བྲལ༵་བའི་དོན་དམ་དང་། དེ་རྟོགས་པའི་ཐབས་རྣམ་པར་མི་རྟོག་པའི་ལམ་ལ༵་ཐེ་ཚོམ་ཟ་བས་སོ་སོར་རང་རིག་ལས་གཞན་དུ་དངོས༵་པོ་དང༵་དངོས༵་པོ་མེད༵་པའོ་སྙམ་དུ་རྟོག༵་ཅིང་ཞེན་ནས་རྟོག༵་གེ༵འི་བློས༵་འཇལ༵་བ༵ར་བྱེད༵་ན༵་རྩ་ལྟུང་བཅུ༵་གཅིག༵་པ༵འོ༵། །
བཅུ་གཉིས་པ་དད་ལྡན་སེམས་སུན་འབྱིན་པ་ནི།
དང་འདོད་ཡིད་ཆེས་ཀྱི་དད༵་པ་གསུམ༵་དང་ལྡན༵་པ༵འི་གདུལ་བྱའི་སེམ༵ས་ཅ༵ན་ཆོས་འདོད་ཅིང་སྦྱིན་དུ་རུང་བ་ལ་རང་ལ་ནུས་པ་ཡོད་བཞིན་དེའི་དོན༵་མི༵་བྱེ༵ད་པར་མ་ཟད། སེམ༵ས་དང་འགལ་བ་མི༵་སྲུང༵་བར་མ་དད་པའི་སྤྱོད་པ་དང༵་ཆགས་སྡང་གིས་སྐྱོན་བརྗོད་པའམ། གཡོ་སྒྱུས་བསླུས༵་ཀྱང་རུང་སྟེ་དེ་ཉིད་ཀྱི་སེམས་སུན་ཕྱུང་བ༵ས་དད་འདུན་ལོག་ན་རྩ་ལྟུང་བཅུ༵་གཉིས༵་པ༵འོ། །
བཅུ་གསུམ་པ་དམ་རྫས་ཇི་བཞིན་མི་བསྟེན་པ་ནི།
སྔགས་ཀྱི་སྤྱོད་པའི་དུས་ཚོགས་འཁོར་དཔའ་བོ་དང་དཔའ་མོའི་དགའ་སྟོན་ལ་སོགས་པའི་ཚེ་བསྟེན་པར་སྐབ༵ས་སུ་བ༵བས་པའི་དམ་ཚིག་གི་རྫས་རྡོར་དྲིལ་གོས་རྒྱན་སོགས་བཅང་བའི་ཡོ༵་བྱད༵་དང་། ཕྱི་ནང་གི་ཤ་ལྔ་བདུད་རྩི་ལྔ་ཆང་སོགས་བཟའ་བཏུང་གི་ལོང༵ས་སྤྱོད༵་དང་། བྲོ་གར་གླུ་ཚིག་སོགས་དམ༵་ཚིག༵་གི་རྫས༵་དང་། སྤྱོད་པ་དུས༵་ཚོད༵་དང་འབྲེལ༵་ཀྱང༵་ཉན་ཐོས་ཀྱི་བརྟུལ་ཞུགས་ཙམ་ལ་ཞེན་ནས་ཉེས་དམིགས་ཀྱི་བསམ་པས་མི༵་བརྟེན༵་ན་རྩ་ལྟུང་བཅུ༵་གསུམ༵་པ༵འོ། །
བཅུ་བཞི་པ་ཤེས་རབ་མར་སྨོད་པ་ནི།
རིགས་འདོད་པའི་སྒོ་ནས་སྤྱི༵་ད༵ང་བྱེ༵་བྲག༵་སྤྱོད་པའི་དུས་ཡིན་ན་རང་གི་བསྟེན་བྱར་འགྱུར་ངེས་ལ༵་ལྟོས༵་པའི་བུད་མེད་ཤེས༵་རབ༵་མ༵་ཆོས་འབྱུང་གི་རང་བཞིན་ཅན་དེ་དག་ལ་ངོས༵་སམ་ལྐོག༵་ཏུ་སྙིང་ཐག་པ་ནས་སྙིང༵་ཚིམ༵་པས་བརྙས་ཐབས་དང་། སྨད༵་པའི་ཚིག་བརྗོད་པ་གཞན་གྱིས་གོ༵་ན་རྩ་ལྟུང་བཅུ༵་བཞི༵་པ༵འོ༵། །འོན་ཀྱང་དེ་དག་སྔགས་སྡོམ་དང་ལྡན་ན་རང་གི་བླ་མའམ་སྤུན་ལས་མི་འདའ་བས་རྩ་ལྟུང་དང་པོ་དང་གསུམ་པར་འགྱུར་རོ། །དེ་དག་གི་གོ་རིམ་ཡང་གཉེན་པོ་སྔགས་ཀྱི་གོ་རིམ་དང་། སྔ་མ་སྔ་མ་ལས་ཕྱི་མ་ཡང་བས་ལྕི་ཡང་གི་སྒོ་ནས་དེ་ལྟར་བཞག་ལ། དབང་བཞི་སོ་སོའི་སྡོམ་པའི་རྩ་ལྟུང་དུ་འགྱུར་ཚུལ་གཙོ་ཆེ་བའི་དབང་དུ་བྱས་ན། བཅུ་གསུམ་པ་དང་ལྔ་པ་རྒྱུ་འབྲས་སུ་བྱས་ནས་གསང་དབང་དང་ཤེར་དབང་གི་དང་། བཅུ་བཞི་པ་ཁྱད་པར་ཤེར་དབང་གི་དང་། དགུ་པ་དང་བཅུ་གཅིག་པ་དབང་བཞི་པའི་དང་། ལྷག་མ་དགུ་པོ་བུམ་དབང་དང་འགལ་བའི་རྩ་ལྟུང་ཡིན་ཞིང་། དབང་ཕྱི་མ་ཕྱི་མའི་ཚེ་ན་སྔ་མ་སྔ་མ་ཐུན་མོང་དང་།དབང་རང་སྐལ་གྱི་དེ་ཉིད་ཐུན་མིན་དུ་འགྱུར་རོ། །དེས་ན་བུམ་དབང་ཙམ་ཐོབ་པས་རང་འགལ་བའི་དགུ་པོ་སྤྱད་ན་རྩ་ལྟུང་དུ་འགྱུར་གྱི་དེ་ལས་གཞན་པ་ལྔ་ལ་སྤྱད་ཀྱང་རྩ་ལྟུང་དངོས་སུ་མི་འགྱུར་ཏེ། དེ་སྤོང་བའི་སྡོམ་པ་མ་ཐོབ་པའི་ཕྱིར་རོ། །
བཞི་པ་ཡན་ལག་སྦོམ་པོའི་ལྟུང་བ་བཤད་པ་ལ་གཉིས། དང་པོ་སྦོམ་པོ་བརྒྱད་ནི།
ད༵་ནི༵་རྩ་བ་དང་རྗེས་སུ་མཐུན་པས་ཡ༵ན་ལག༵ སྡོམ་པ་གཏོང་བྱེད་ཀྱི་ཕམ་པ་མིན་ཡང་དངོས་གྲུབ་མྱུར་དུ་འགྲུབ་པ་ལ་གེགས་བྱེད་པའི་ཕྱིར་ཉེས་པ་ལྕི་བས་སྦོམ༵་པོ༵འི་ལྟུང༵་བ༵་སྟེ། དེ་ཡང་འཇིགས་བྲལ་དཔའ་བོ་དང་། དམ་ཚིག་རྒྱ་མཚོ་ལ་སོགས་པའི་དགོངས་པ་དང་མཐུན་པར་གཞུང་འདིར་བསྡུས་ཏེ་བཤད༵་པ་ལ། དང་པོ་གསུམ་རང་རྒྱུད་སྨིན་བྱེད་ཀྱི་དང་། ཕྱི་མ་ལྔ་གཞན་རྒྱུད་སྨིན་བྱེད་ཀྱི་ཡན་ལག་སྟེ། རིམ་པ་བཞིན་དབང༵་མ་ཐོབ་པ་དང༵་། དམ༵་ཚིག༵་དང་མི་ལྡན་པས་རྒྱུད་མ༵་སྨིན༵་པའི་རིག༵་མ༵་བསྟེན༵་པ་ཙམ་དང་། ཚོག༵ས་ཀྱི༵་འཁོར༵་ལོ༵་ལ་སོགས་པའི༵་དུས༵་སུ༵་རྡོ་རྗེའི་སྤུན་ལ་མནར་སེམས་མེད་པར་ལུས༵་ངག༵་གི་རྩོད༵་རྡེག་དང་། ཁ་ཤགས་ཙམ་བྱེད་པ་དང་། མཚན་ཉིད་མ་ཚང་བས་རྒྱུད་ལས་བསྟེན་བྱར་མ༵་གསུང༵ས་པའི་རིག༵་མ༵་ཕལ་པར༵་རིལ་བུའམ། བདེ་བའི་རྒྱུར་ཆོ་ག་བཞིན་དུ་མ་ཡིན་པར་རང༵་གི་རླུང་སྟོབ༵ས་ཙམ་གྱིས་བདུད༵་རྩི༵་ལེན༵་པ་དང་། སྣོད༵་དུ་རུང་ཞིང་དོན་གཉེར་དང་ལྡན༵་པའི་སློབ༵་མར༵་གསང༵་སྔག༵ས་ཀྱི་ཆོས་དཔེ་མཁྱུད་ཀྱིས་མི༵་སྟོན༵་པ་དང༵་། དད༵་པ་དང་ལྡན༵་ཅིང་ཆོས༵་དོན་གཉེར་བའི་སློབ་མས་ཚིག་དོན་འདྲི༵་བ༵་ལ༵་དེ་མི་སྟོན་པར་ཆོས༵་གཞན༵་སྟོན༵་པ་དང་། སྔགས་ཀྱི་ལྟ་སྤྱོད་ལ་སྐུར་བའི་ཉན༵་ཐོས༵་དངོས་སམ་རྟོག་གེ་བའི་ནང༵་དུ༵་ཞག༵་བདུན༵་ལོང༵ས་པར༵་བསྡད༵་པ་དང་། གསང་སྔགས་ཀྱི་རྣལ༵་འབྱོར༵་དེ་ཁོ་ན་ཉིད་ཀྱི་ཡེ༵་ཤེས༵་དང་མི༵་ལྡན༵་པར་རང་ཉིད་སྔག༵ས་འཆང་རྡོ་རྗེ་འཛིན་པར༵་སྨྲ་ཞིང་རློམ༵་པ་དང་། མན་ངག་སློབ་བཤད་ཀྱི་སྣོད༵་མི༵ན་པའི་གང་ཟག་འདོད་ཅིང་དོན་དུ་གཉེར་བ་ཚོགས་བཤད་བསྟན་བྱའི་ཡུལ་ལ༵་དུས་མ་ཡིན་པར་ཟབ་དོན་རྗེན་པར་བཤད༵་པ་སྟེ་ཡན༵་ལག༵་གི་ལྟུང༵་བ༵་བརྒྱད༵་དོ། །
གཉིས་པ་འཆད་ཚུལ་གཞན་རྣམ་གྲངས་སུ་འཕྲོས་པ་ནི།
གཞན་ཡང་རང་གི་བསྙེན༵་སྒྲུབ་སོག༵ས་མ༵་བྱས༵་པར་སློབ་མ་ལ་དབང༵་བསྐུར་བ་དང་། རྟེན་ལ་རབ༵་གནས་བྱེད་པ་དང་། སྦྱིན་སྲེག་གི་ལས༵་སོག༵ས་ལ་བསམ་པས་འཇུག༵་ཅིང་སྦྱོར་བས་ཞུགས་པ་དང་། ཟབ་མོ་སྐྲག་པའི་རིགས་མ་ཡིན་ཀྱང་ཕྱི༵་མཚན་ཉིད་ཐེག་པའི་ཆོས༵་ལ་མོས༵་པའི་གང་ཟག་ལ༵་དགོས་པ་མེད་པར་ལུས༵་ཀྱི༵་ཕྱག༵་རྒྱ༵་བསྟན༵་པ་དང་། སྡོམ༵་པ༵་འོག་མ་སོར་བྱང་གཉིས་ཐོབ་པའི་སྔགས་པས་ཕྱི་དྲོའི་ཁ་ཟས་ཟ་བ་སོགས་དེ་གཉིས༵་ཀྱི༵་བཅས༵་པ་ལ༵ས། ཚོགས་འཁོར་དང་ནང་གི་སྦྱིན་སྲེག་སོགས་དགོས༵་པ་ཁྱད་པར་ཅན་མེད༵་པར་འདའ༵་བར་བྱེད་པ་སྦོམ་པོའོ་ཞེས༵་བཤད་པ་སོག༵ས་སྦོམ༵་པོ༵འི་ལྟུང༵་བ༵་ངོས་འཛིན་དང་། གོ་རིམ་དང་། གྲངས་མ་ངེས་པ་དང་། ཡན་ལག་གང་རུང་མ་ཚང་བའི་ཉེས་བྱས་སོགས་དུ༵་མ༵་རྣམ༵ས་ཡོད༵་ཀྱང༵་ཉེས༵་པ༵་ཆུང༵་བའི་ཚུལ། ཇི་སྐད་དུ། ལྟུང་བ་སྦོམ་པོ་རྣམས་ནི་དུ་མ་སྟེ་དེ་རྣམས་ལ་ཆད་པ་ཤིན་ཏུ་ཆུང་བར་འགྱུར་རོ། །ཞེས༵་དུས༵་འཁོར༵་འགྲེལ་ཆེན་ལས་བཤད༵་པས་འདིར་བཏང་སྙོམས་སུ་བྱས་སོ། །དེ་ཡན་ཆད་ཀྱིས་གསར་རྙིང་ཐུན་མོང་བའི་དམ་ཚིག་རྣམས་བསྟན་ཏེ།
ལྔ་པ་རྫོགས་པ་ཆེན་པོའི་ལུགས་བཤད་པ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
གསར་རྒྱུད་རྣམས་སུ་མ་གྲགས་པས་ཁྱད༵་པར༵་བ་སྔ༵་འགྱུར༵་རྫོག༵ས་པ༵་ཆེན༵་པོ༵་གཙོ་བོར་བྱས་པའི༵་རྒྱུད་སྡེ་རྣམས་སུ་གསུངས་པའི་ལུགས་སྲོལ༵་འཆད་པ་ལས། སྤྱིར་དམ་ཚིག་ལ་སྒྲ་དོན་གྱི་དབང་དུ་བཏང་ན། ས་མ་ཡའི་སྒྲ་དངོས་སུ་ཡལ་གམ་བཅས་པའི་ཐ་ཚིག་ལ་འཇུག་པས་ཇི་ལྟར་དམ་བཅས་པ་ལས་འདའ་བར་བྱ་བ་མ་ཡིན་པས་ཏེ། ཀུན་འདུས་ལས། འདའ་དཀའ་རྡོ་རྗེའི་དམ་ཚིག་གཏན་གྱི་གཉེར། །ཞེས་སོ། །དེ་ལ་སྲུང་མ་སྲུང་གི་ཁེ་ཉེན་གྱིས་དམ་ཚིག་ཏུ་བཞག་པའང་ཡོད་དེ། ཧེ་རུ་ཀ་འདུས་པའི་རྒྱུད་ལས། མི་འདའ་དམ་པ་མཆོག་གྱུར་པ། །འདས་པར་གྱུར་ན་ཚིག་པར་བཤད། །ཅེས་སོ། །དབྱེ་ན་སྔ་འགྱུར་གྱི་རྒྱུད་སྡེ་ཐུན་མོང་མ་ཡིན་པ་རྣམས་རྒྱུད་ལུང་མན་ངག་གསུམ་དུ་འདུ་ཞིང་། དེ་རྣམས་སུ་སྤྱི་དང་ཁྱད་པར་ལྷག་པའི་དམ་ཚིག་གསུམ་བཤད་པ་ལས། དང་པོ་ནི། སོར་བྱང་དང་ཕྱི་རྒྱུད་ཀྱི་སྡོམ་པའི་སྲུང་མཚམས་སུ་གྲགས་པའི་དམ་ཚིག་རྣམས་ཏེ། བདེ་འདུས་ཞི་རྒྱུད་ལས། སོ་སོ་ཐར་དང་བྱང་ཆུབ་སེམས། །བྱ་སྤྱོད་རྣལ་འབྱོར་རྒྱུད་རྣམས་ལས། །བསྲུང་བར་བྱ་བ་གང་གསུངས་པ། །ཐུན་མོང་སྤྱི་ཡི་དམ་ཚིག་ཡིན། །ཞེས་སོ། །
གསུམ་པ་ནི་འོག་ཏུ་འཆད་པར་འགྱུར་ལ།
གཉིས་པ་རྒྱུད་ཐམས་ཅད་ཀྱི་གཞི་མར་གྱུར་པ་སྒྱུ་འཕྲུལ་རྩ་རྒྱུད་ལས་ནི།
རྩ་བའི་དམ་ཚིག་ལྔ་དང་ཡན་ལག་གི་དམ་ཚིག་བཅུར་བཤད་པ་ལས་སྔ་མ་ནི་འདིར་བཤད་པའི་རྩ་བའི་དམ་ཚིག་གི་ནང་དུ་འདུ་ལ། ཕྱི་མ་འདིའི་ཡན་ལག་གི་དམ་ཚིག་ཉེར་ལྔའི་ནང་ཚན་མི་སྤོང་བ་དང་། དང་བླང་གཉིས་ལས་གཞན་མེད་ཅིང་ལུང་ཐམས་ཅད་ཀྱི་རྩ་བ་སྤྱི་མདོ་དགོངས་པ་འདུས་པ་ལས་རྩ་བའི་དམ་ཚིག་གསུམ་དང་ཡན་ལག་ཉེར་ལྔར་བཤད་པ་ལས་སྔ་མའང་འདིར་བཤད་པར་འདུ་ཞིང་ཕྱི་མའང་ཉེར་ལྔ་པོ་འདིར་བཤད་པ་དང་དོན་གཅིག་པ་དེས་ན་བསྟན་བཅོས་འདིར་ནི་མན་ངག་ཨ་ཏི་ཡོ་གའི་དམ་ཚིག་རྣམས་བསྟན་ཏོ། །
གཉིས་པ་རྒྱས་པར་བཤད་པ་ལའང་གཉིས་ལས། དང་པོ་རྩ་བའི་དམ་ཚིག་ནི།
རྫོགས་པ་ཆེན་པོའི་དམ་ཚིག་དེ་ལའང་སྲུང་དུ་མེད་པ་ཅིག་ཅར་བའི་དམ་ཚིག་ནི། རིན་ཆེན་སྤུངས་པ་ལས། དེ་དུས་སྲུང་བའི་མཚམས་འདས་པའི། །དམ་ཚིག་ལྷུན་གྲུབ་ཆེན་པོ་དང་། །མེད་དང་གཅིག་པུ་ཕྱལ་པ་ཡིན། །དེ་ཡི་གྲོགས་སུ་དེ་འགྱུར་རོ། །ཞེས་གསུངས་པ་ལྟར། ཆོས་ཐམས་ཅད་ཡེ་ནས་བླང་དོར་མེད་པར་རྟོགས་པས་སྤང་བླང་སྲུང་མཚམས་ལས་འདས་པའི་དམ་ཚིག་ལ་བཞག་ཅིང་། སྲུང་མཚམས་ཅན་རིམ་གྱིས་པའི་དམ་ཚིག་ནི། དམ་ཚིག་རྣམ་པར་བཀོད་པའི་རྒྱུད་ལས་གསུངས་པ་བཞིན་བཤད་པ་ལ། རྩ༵་བའི༵་དམ་ཚིག་ནི་རང་གི་སྒོ་གསུམ་སངས་རྒྱས་ཀུན་འདུས་བླ༵་མ༵འི་སྐུ༵་གསུང༵་ཐུག༵ས་རྡོ་རྗེ་གསུམ༵་དང་དབྱེར་མི་ཕྱེད་པར་བསྡམས་པས་སམ། ཡང་ན་གུ་རུའི་སྒྲ་ལས་ལྕི་བ་སྟེ་ཉམས་ན་སྦྱང་དཀའ་བའི་དོན་གྱིས་དེ་སྐད་ཅེས་བྱ་ལ༵། དེ་ལ་དབྱེ་ན་སྐུ་གསུང་ཐུགས་གསུམ་རེ་རེ་ལ། ཕྱི་ནང་གསང་བ་གསུམ་གསུམ་དུ་ཕྱེ་བས་དགུ༵་དགུར༵་ཕྱེ༵་བ༵་ལས། དང་པོ་སྐུའི་དམ་ཚིག་གསུམ་ཚན་གསུམ་ནི་རིམ་པར་མ་བྱིན་པར་ལེན་པ། མི་ཚངས་པ་སྤྱོད་པ། སྲོག་གཅོད་པ་གསུམ་སྤང་བ་སྐུའི་ཕྱིའི་གསུམ་དང་། ཕ་མ་སྤུན་སྲིང་དང་རང་ལུས་ལ་སྨོད་པ། ཆོས་དང་གང་ཟག་ལ་སྨོད་པ། རང་ལུས་ལ་རྡེག་བཙོག་དང་དཀའ་ཐུབ་ཀྱིས་བརྙས་ཤིང་གདུང་བ་རྣམས་སྤང་བ་སྐུའི་ནང་གི་གསུམ་དང་། རྡོ་རྗེ་སྤུན་སྲིང་གི་ལུས་ལ་རྡེག་གམ་རྡེག་པར་གཟས་ཤིང་རྒྱན་ལ་སྨོད་པ། བླ་མའི་ཡུམ་ལ་གཙེས་པ་བླ་མའི་གྲིབ་མར་འགོམ་པ་དང་སྤྱན་སྔར་ལུས་ངག་གི་སྤྱོད་པ་བག་མེད་པ་རྣམས་སྤང་བ་སྐུའི་གསང་བའི་དམ་ཚིག་གོ །
གཉིས་པ་གསུང་གི་དམ་ཚིག་གསུམ་ཚན་གསུམ་ནི།
རྫུན་ཚིག་ཕྲ་མ་ཚིག་རྩུབ་སྨྲ་བ་རྣམས་སྤང་བ་གསུང་གི་ཕྱིའི་གསུམ་དང་། ཆོས་སྨྲ་བ། དེའི་དོན་སེམས་པ། གནས་ལུགས་སྒོམ་པ་རྣམས་ལ་གཤེ་སྐུར་འདེབས་པ་སྤོང་བ་རྣམས་གསུང་གི་ནང་དང་། རྡོ་རྗེའི་སྤུན་སྲིང་གི་ཚིག་བླ་མའི་ཕྱག་རྒྱ་དང་ཉེ་འཁོར་གྱི་ཚིག བླ་མའི་གསུང་རྣམས་ལ་བརྙས་ཤིང་གཅོག་པར་བྱེད་པ་རྣམས་སྤང་བ་གསུང་གི་གསང་བའི་དམ་ཚིག་གོ །
གསུམ་པ་ཐུགས་ཀྱི་དམ་ཚིག་གསུམ་ཚན་གསུམ་ནི།
གནོད་སེམས་བརྣབས་སེམས་ལོག་ལྟ་གསུམ་སྤོང་བ་ཐུགས་ཀྱི་ཕྱིའི་དང་། སྤྱོད་པ་ལོག་པ་བག་མེད་དང་ཐོ་ཅོ། སྒོམ་པ་ལོག་པ་བྱིང་རྒོད་དང་གོལ་སྒྲིབ། ལྟ་བ་ལོག་པ་རྟག་ཆད་དང་མཐར་འཛིན་སྤང་བ་རྣམས་ཐུགས་ཀྱི་ནང་གི་དང་། ཉིན་ཞག་གི་ཐུན་རེ་རེ་བཞིན་ལྟ་སྒོམ་སྤྱོད་གསུམ་ཡིད་ལ་མ་བྱས་པ། ཡི་དམ་གྱི་ལྷ་ཡིད་ལ་མ་བྱས་པ་དང་། བླ་མའི་རྣལ་འབྱོར་དང་། མཆེད་ལྕམ་ལ་བརྩེ་གདུང་ཡིད་ལ་མ་བྱས་པ་རྣམས་སྤང་བ་ཐུགས་ཀྱི་གསང་བའི་དམ་ཚིག་སྟེ་ཉི༵་ཤུ༵་རྩ༵་བདུན༵་དང༵་།
གཉིས་པ་ཡན་ལག་གི་དམ་ཚིག་ལ་གསུམ་ལས། དང་པོ་སྤྱད་བྱ་སྤྱོད་པའི་དམ་ཚིག་ནི།
རྩ་བའི་གྲོགས་སམ་ཐབས་སུ་གྱུར་པའི་ཡན༵་ལ༵ག་གི་དམ༵་ཚིག༵་ཉི༵་ཤུ༵་རྩ༵་ལྔ༵ར་བཤད་པ་ལ་ལྔ་ཚན་ལྔ་ལས། དང་པོ་ནི༵། རང་འདོད་ཀྱི་ཞེན་འཁྲི་མེད་ཅིང་ཐབས་ལ་མཁས་པས་གཞན་དོན་དུ་འགྱུར་ན། དངོས་བསྟན་ཏ༵་ན༵་སྒྲོལ་བ་དང་། ག༵་ཎ༵་སྦྱོར་བ་དང་། མ༵་བྱིན༵་པ་ལེ༵ན་པ་དང༵་། རྫུན༵་དུ་སྨྲ་བ་རྣམས་སྔར་ལྟར་ལ། གདུལ་བྱ་མ་རུང་བའི་རྒྱུད་འཆོས་པའི་ཕྱིར་སོགས་ང༵ག་འཁྱལ༵་སྨྲ་བ་དང་། སྦས་དོན་དུ་རླུང་རྟོག་དབུ་མར་གསོད་པ་དང་། བཙུན་མོའི་ཤུ་ཏྲ་མ་མ་བྱིན་པར་ལེན་པ་དང་། ཁ་སྦྱོར་ལས་ཞུ་བདེ་འགྱུར་མེད་སྒྲུབ་པའི་འདོད་སྤྱོད་དང་། འཁོར་བ་མེད་སྣང་ལས་སྒྲོལ་བའི་རྫུན་ཚིག་དང་། བརྗོད་མེད་རྟོགས་པས་གབ་སྦས་མེད་པར་སྨྲ་བའི་བརླང་ཚིག་རྣམ༵ས་ནི༵་སྤྱད༵་པ༵ར་བྱ༵་བ༵་ལྔ༵འོ། །
གཉིས་པ་ནི། འདོད༵་ཆ༵གས་དང་ཞེ༵་སྡ༵ང་དང་ག༵ཏི་མུག༵་དང་ང༵་རྒྱལ༵་དང༵་ཕྲག༵་དོག༵་སྟེ། དངོས་བསྟན་ལོག་པའི་དུག་ལྔ༵་ཉན་ཐོས་ལྟར་དགྲར་བལྟས་ནས་སྤོང་མི་དགོས་ཏེ། ཆོས་ཐམས་ཅད་རང་རང་གི་ངོ་བོས་སྟོང་པས་སྤང་བྱའི་རྫས་མ་གྲུབ་པའི་ཕྱིར་སྨིག་རྒྱུ་ལ་ཆུ་རགས་མི་དགོས་པ་བཞིན་ཏེ། རྡོ་རྗེ་ལས། ཉོན་མོངས་རྣམས་ནི་སྒྱུ་འདྲ་ངོ་བོས་སྟོང་། །རང་གི་མ་རིག་རང་བཞིན་ཤེས་པས་གྲོལ། །ཞེས་སོ། །ཐབས་ཀྱིས་ཟིན་ན་སྤྱད་ཀྱང་མི་འཆིང་བར་མ་ཟད་རྣམ་པར་གྲོལ་བའི་མྱུར་ལམ་ཡིན་པས་ཀྱང་མི་སྤང་སྟེ། རྣ་བར་ཆུ་ཞུགས་པ་ཆུས་འགུགས་པ་བཞིན་ཏེ་རྒྱ་མཚོ་ལས། ཉོན་མོངས་ལམ་ནི་དག་པ་ཆེ། །ཐབས་ཀྱི་འདོད་ཡོན་རྒྱན་གྱི་མཆོག །ཐམས་ཅད་ཐམས་ཅད་རོལ་པ་ཡིས། །མྱུར་དུ་ཧེ་རུ་ཀ་དཔལ་འགྱུར། །ཞེས་སོ། །ཉོན་མོངས་པ་ལྔ་ཡེ་ནས་རིགས་ལྔ་ཡེ་ཤེས་ལྔའི་རང་བཞིན་ཡིན་པས་ཀྱང་མི་སྤང་སྟེ་སྣུམ་འདོད་པས་ཏིལ་འབྲུ་སྒྲུབ་པ་བཞིན་ཏེ། ཐབས་ཞགས་ཀྱི་འགྲེལ་པར་སློབ་དཔོན་པདྨས། གཏི་མུག་ནི་རྣམ་པར་སྣང་མཛད་ཀྱི་དམ་ཚིག་སྟེ། ཅིའི་ཕྱིར་ཞེ་ན། མ་རིག་པ་ནི་སྤང་དུ་མེད་རིག་པ་ནི་སྒྲུབ་ཏུ་མེད་དེ། ཆོས་ཀྱི་དབྱིངས་སུ་རོ་གཅིག་པའི་ཕྱིར་རོ་ཞེས་སོགས་གསུངས་སོ། །སྦས་དོན་ཡང་དག་པའི་དུག་ལྔ་ནི། ཆོས་ཐམས་ཅད་མཉམ་པ་ཉིད་དུ་རྟོགས་པས་ལྟ་བ་ལ་ཕྱོགས་རིས་དང་། སྤྱོད་པ་ལ་བླང་དོར་གྱིས་འབྱེད་པ་མེད་པའི་གཏི་མུག་དེ་ལྟར་མ་རྟོགས་པ་ལ་དམིགས་པ་མེད་པའི་སྙིང་རྗེས་རྗེས་སུ་ཆགས་པའི་འདོད་ཆགས། རང་རིག་པའི་ཡེ་ཤེས་ཀྱིས་ལོག་རྟོག་འཇོམས་པའི་ཞེ་སྡང་། མཉམ་ཉིད་རྟོགས་པའི་ལྟ་བ་གཤོངས་སུ་མི་འབེབས་པའི་ང་རྒྱལ། གཉིས་འཛིན་གྱི་ལྟ་སྤྱོད་མཉམ་ཉིད་ཀྱི་ཀློང་དུ་མི་ཤོང་བའི་ཕྲག་དོག་རྣམས་རྟོགས་གོམས་ཀྱི་ཐབས་ཀྱིས་མི་སྤང་བ་སྟེ་དེ་དག་ནི༵་མི༵་སྤང༵་བའི་དམ༵་ཚིག༵་ལྔ༵འོ། །
གསུམ་པ་ནི། དྲི༵་ཆེན༵་དང་དྲི༵་ཆུ༵་དང་ར༵ཀྟ༵་དང་མཾ༵་ས༵་དང༵་རྡོ༵་རྗེ༵་ཟིལ༵་པ༵་སྟེ། བདུད་རྩི་ལྔ་པོ་དངོས་བསྟན་ལྟར་ན། ཆོས་ཉིད་ངོ་བོས། ཆོས་ཅན་རང་བཞིན་གྱིས། ནུས་པའི་མཐུས། བྱིན་གྱིས་བརླབས་ཀྱིས་གྲུབ་པ་སྟེ་གྲུབ་པ་བཞི་དང་། ནད་ལྔ་སེལ་བའི་སྨན་དང་། མཆོག་ཐུན་དངོས་གྲུབ་སྒྲུབ་པའི་རྫས་དང་། རིགས་ལྔ་ཡེ་ཤེས་ལྔའི་རང་བཞིན་ཏེ། ཡིན་པ་གསུམ་གྱི་ཚུལ་ཇི་ལྟ་བ་བཞིན་ཤེས་ནས་བསྟན་པ་དང་། སྦས་དོན་དུ་ཕུང་ལྔའི་དྭངས་མ་འཛག་མེད་དུ་འཆིང་བ་སྟེ། དེ་རྣམས་ནི་དང༵་དུ༵་བླང༵་བ༵་ལྔའོ༵། །
གཉིས་པ་ཤེས་བྱ་ལྟ་བའི་དམ་ཚིག་ནི།
ལྔ་ཚན་བཞི་པ་སྟེ་ཆོས་ཐམས་ཅད་ཡེ་ནས་སངས་རྒྱས་པས་ཕུང༵་པོ་ལྔ༵་དེ་བཞིན་གཤེགས་པ་ཡབ་ལྔ། འབྱུང༵་བ་ལྔ༵་ཡུམ་ལྔ། ཡུལ༵་ལྔ༵་སེམས་མ། དབང༵་པོ༵་ལྔ༵་དང་དབང་ཤེས་ལྔ་སེམས་དཔའ། ཁ༵་དོག༵་ལྔ་རིགས་ལྔ་ཡེ་ཤེས་ལྔ་སོགས་ལྔ༵་ཚན་གྱི་རྟོག་ཚོགས་རྣམ༵ས་ཀྱི་རང་བཞིན་ལྷ༵་རུ༵་དག་པས་སྐུ་དང་ཡེ་ཤེས་ཀྱི་དཀྱིལ་འཁོར་དུ་ཤེས་རབ་གྱིས་སྒྲོ་འདོགས་བཅད་ནས་ཤེས༵་པ༵ར་བྱེད་པ་སྟེ་དེ་དག་ནི་ཤེས་བྱ༵་ལྔའོ། །གསུམ་པ་བསྒྲུབ་བྱ་སྒོམ་པའི་དམ་ཚིག་ནི་ལྔ་ཚན་ལྔ་པ་སྟེ། ཤེས་བྱའི་དམ་ཚིག་ལྔ་པོ་དེ་རྟོགས་གོམས་ཀྱི་སྦྱོར་བས་དེ༵་བཞིན༵་གཤེག༵ས་པ༵་དང་། རྡོ༵་རྗེ༵་དང་། རིན༵་ཆེན༵་དང༵་། པ༵དྨ༵་དང་། ལས༵་ཀྱི་རིག༵ས་ཏེ་ལྔའི་སྒོ་ནས་རང་རྒྱུད་ལ་ཚུལ་བཞིན་དུ་བསྒྲུབ་པར་བྱ་བ་སྟེ་དེ་དག་ནི་བསྒྲུབ༵་བྱ༵་ལྔ༵འོ། །དེ་ཡང་ཤེས་པར་བྱ་བ་ལྟ་བའི་དམ་ཚིག བསྒྲུབ་པར་བྱ་བ་སྒོམ་པའི་དམ་ཚིག སྤྱད་དང་མི་སྤང་དང་བླང་གསུམ་པོ་ཕྱི་བཤད་ལྟར་ན་སྤྱོད་པའི་དམ་ཚིག་གཙོ་ཆེ་བ་ཡིན་ལ། དེ་རྣམ༵ས་ནི༵་ལས་དང་པོ་པ་དང་། ཉམས་མྱོང་ཅུང་ཟད་སྐྱེས་པ་སོགས་ལྟ་དགོངས་ཀྱི་གདིང་དང་། ཚོགས་དབེན་ལ་སོགས་པའི་ཡུལ་དང་། དུས༵་ཚོད༵་ཀྱི་གནས་སྐབས་བརྩིས་ནས་དེ་དང་འབྲེལ༵་བ༵འི་སྒོ་ནས་སྤྱོད༵་དགོས་པས༵་དངོས་བསྟན་དང་། སྦས་དོན་གྱི་ཚུལ་དུ་གསུངས་པའི་དགོང༵ས་པ༵་བླང༵་བར་བྱའོ། །
གསུམ་པ་ལྷག་པའི་དམ་ཚིག་ནི།
སྤྱི་དང་ཁྱད་པར་གྱི་དམ་ཚིག་ལ་གནས་པའི་རྣལ་འབྱོར་པས་སྒྲུབ་པ་ལ་སོགས་པའི་སྐབས་སུ་བསྲུང་བྱ་ལྷག་པར་བསྟན་པའི་དམ་ཚིག་ཉི་ཤུ་ལྡེམ་དགོངས་ཀྱི་སྒྲས་བཤད་པ་སྟེ། ཞི་རྒྱུད་ལས། གཞུང་དོན་ལྷག་པའི་དམ་ཚིག་ནི། །རབ་ཏུ་ལྷག་པར་བསྲུང་བར་བྱ། །གཅན་གཟན་རྒྱལ་པོའི་ཁྲི་མི་ཞིག །ཅེས་རྡོ་རྗེ་སློབ་དཔོན་གྱི་སྐུ་ལ་མི་འཚེ་ཞིང་བཀའ་མི་གཅོག་པ་དང་། ཟ་མ་ཏོག་ཏུ་དུག་མི་བླུགས། །ཅེས་བླ་མའི་ཡུམ་ལ་མི་སྤྱོད་པ་དང་། རིན་ཆེན་ལྕུག་ཕྲན་མི་འབྲེག་ཅིང་། །ཞེས་དད་པ་ཅན་གྱི་ཚོགས་མི་གཅོག་པ་དང་། ཞུན་ཁོལ་ལྟ་བུ་མི་བཏུང་སྟེ། །ཞེས་དཀོན་མཆོག་དང་མཁས་པའི་དཀོར་ལ་མི་འབག་ཅིང་ཆང་མྱོས་པར་མི་འཐུང་བ་དང་། པདྨའི་ཟེའུ་འབྲུ་ཁ་མི་གསིང་། །ཞེས་རྡོ་རྗེ་སྤུན་གྱི་ཡུམ་ལ་མི་སྤྱོད་པ་དང་། བུག་རྡོལ་སྣོད་དུ་བཅུད་མི་བླུགས། །ཞེས་མཚན་ངན་གྱི་བུད་མེད་མི་བསྟེན་པ་དང་། དོན་དང་མི་ལྡན་རྫས་མི་བསྟེན། །ཞེས་མཚན་ཉིད་དང་མི་ལྡན་པའི་དམ་རྫས་མི་བསྟེན་པ་དང་། ཤེལ་གོང་འདམ་དུ་བསུབ་མི་བྱ། །ཞེས་མཁས་པའི་ཡོན་ཏན་ལ་མི་སྨོད་པ་དང་། མ་དག་སྣོད་དུ་དག་པ་མིན། །ཞེས་སྣོད་མིན་ལ་གསང་ཆོས་མི་སྟོན་པ་དང་། ཡིད་བཞིན་ནོར་བུ་མི་འབྲེག་སྟེ། །ཞེས་མཚན་ལྡན་གྱི་གཟུངས་མ་དང་སྣོད་ལྡན་གྱི་སློབ་མ་མི་སྤང་བ་དང་། ཁྱུང་ཆེན་གཤོག་པ་ཡ་མི་འབྲལ། །ཞེས་དོན་བདེ་སྟོང་དང་རྟགས་ཡབ་ཡུམ་མི་འབྲལ་བ་དང་། གནམ་ལྕགས་ངུར་མོའི་མཚོན་མི་རྡེག །ཅེས་མཆེད་ལ་ཀྱལ་ཀ་ཙམ་དུའང་ནང་འཐབ་མི་བྱེད་པ་དང་། གཅན་གཟན་རོལ་པའི་ལྷག་མི་སྤྱད། །ཅེས་གཞན་གྱིས་སྤྱད་པའི་ལྷག་མི་སྤྱོད་པ་དང་། རྡོ་རྗེ་བྲག་ཆེན་མི་ཞིག་ཅིང་། །ཞེས་བླ་མའི་གདན་ས་མི་རློམ་པ་དང་། ར་བ་དྲྭ་བའི་མཚམས་མི་འདྲལ། །ཞེས་རང་གཞན་གྱི་མཚམས་མི་འདྲལ་བ་དང་། སྒྲོན་མེ་རླུང་གིས་བསད་པ་མིན། །ཞེས་ཏིང་ངེ་འཛིན་བྱིང་རྒོད་ཀྱི་དབང་དུ་མི་གཏོང་བ་དང་། ཡེ་ཤེས་ཆུ་རྒྱུན་གཅོད་པ་སྤང་། །ཞེས་བཟླས་བརྗོད་དང་ཆོ་ག་མི་ཚིག་གིས་བར་མི་གཅོད་པ་དང་། བཀའ་རྟགས་ཕྱག་རྒྱ་མི་དབྱེ་ཞིང་། །ཞེས་དབང་རྟགས་ཀྱི་ཕྱག་རྒྱ་ལས་མི་འདའ་ཞིང་བརྡ་མི་བརྗོད་པ་དང་། རྡོ་རྗེ་ཕ་ལམ་མཁར་མི་ལྡོག །ཅེས་རྣལ་འབྱོར་པའི་དཀྱིལ་འཁོར་མི་དཀྲུགས་ཤིང་སྐྱེ་བོའི་མཐུ་ཟློག་མི་བྱེད་པ་དང་། གཙུག་གི་ནོར་བུ་སྨ་མི་དབབ། ཅེས་སློབ་དཔོན་གཙུག་ཏུ་ཁུར་བ་ལས་ཉམས་པར་མི་བྱའོ། །འདི་དག་བསྲུང་བར་བྱ་བ་སྟེ། །ལྷག་པར་གཅེས་པའི་དམ་ཚིག་ཡིན། །ཞེས་སོ། །
གཉིས་པ་ཐམས་ཅད་བསྡུས་ཏེ་བསྟན་པ་ནི།
གོང་དུ་ཇི་སྐད་བཤད་པ་དེ༵ས་མཚོན་ཏེ་སོ༵གས་ཁོང་ནས་སྔར་བཤད་པའི་སྒྱུ་འཕྲུལ་གྱི་རྩ་བ་དང་ཡན་ལག་གི་དམ་ཚིག་བཅོ་ལྔ་ལས་རྣམ་གྲངས་སུམ་བརྒྱ་དྲུག་ཅུར་སྤྲོས་པ་དང་། བཤད་རྒྱུད་རྒྱས་པར་དམ་ཚིག་དགུ་བཅུ་རྩ་བདུན་དང་། སྤྱི་མདོར་གལ་མདོར་ངེས་པའི་དམ་ཚིག་བཞི། ཐུན་མོང་གི་དམ་ཚིག་ཉི་ཤུ་རྩ་བརྒྱད། ལྷག་པའི་བཞི། བརྟུལ་ཞུགས་ཀྱི་ཉེར་གསུམ། སྒྲུབ་པའི་ཉི་ཤུ། སྤྱོད་ལམ་རྒྱུན་གྱི་བཞི། བདུད་ལྔ་སྤོང་བ། དགྲ་བཞི་གཞོམ་པ། ལྟ་བའི་དམ་ཚིག་སྟེ་དགུར་ཕྱེ་བ་དང་། གཞན་ཡང་རྒྱུད་སྡེ་སོ་སོར་རྩ་བ་དང་ཡན་ལག་གི་བསྡུས་པའི་སྲུང་བྱའི་དམ་ཚིག་དང་། ཏིང་ངེ་འཛིན་དང་། སྤྱོད་ལམ་དང་། བཟའ་བའི་དམ་ཚིག་དང་། མི་འབྲལ་བའི་ཡོ་བྱད་ཀྱི་དམ༵་ཚིག༵་སོགས་རྣམ༵་གཞག༵་མང༵་པོ་ཞིག་གསུང༵ས་པ༵་ཡོད་ནའང་དེ་ཐམས་ཅད་རྩ༵་བ༵་དང་ཡན༵་ལག༵་གི་དམ་ཚིག་དང་བཅས༵་པ་འདིར༵་མ༵་འདུས༵་པ་མེད༵་དོ། །གང་སྤྱད་ན་སྔགས་སྡོམ་གཏོང་བའི་རིགས་དང་། མི་གཏོང་ནའང་ཡན་ལག་ཉམས་པར་བྱེད་པའི་རིགས་གཉིས་སུ་འདུས་པའི་ཕྱིར་རོ། །འོ་ན་གསར་རྙིང་ཐུན་མོང་བའི་རྩ་ལྟུང་བཅུ་བཞི་དང་། སྔ་འགྱུར་བའི་ཁྱད་པར་གྱི་དམ་ཚིག་སྔར་བཤད་པ་རྣམས་མི་འགལ་ལམ་སྙམ་ན། བཅུ་བཞི་པོ་ཁྱད་པར་གྱི་རྩ་བའི་དམ་ཚིག་དེ་དག་གི་ཁོངས་སུ་འདུས་པས་འགལ་བ་མེད་དོ། །དེ་ཐམས་ཅད་ཀྱང་མདོར༵་བསྡུ་ན༵་ར༵ང་གི་ལུས༵་གཉུག་མའི་རྩ་རླུང་ཐིག་ལེ་ཡེ་ཤེས་དང་བཅས་པ་གདོད་མ་ནས་སྐུ་གསུང་ཐུགས་རྡོ༵་རྗེ༵་གསུམ༵་དབྱེར་མེད་པའི་ཡེ་ཤེས་རྡོ་རྗེའི་བདག་ཉིད་དུ་བཞུགས་པ་ཉིད་ཤེས་རབ་ཀྱིས་སྒྲོ་འདོགས་བཅད་དེ་ཤེས༵་ན༵་གསང་སྔག༵ས་ཀྱི༵་དམ༵་ཚིག༵་ས༵་ཡ༵་འབུམ༵་སྡེ༵་ཇི་སྐད་གསུངས་པ་ཐམས་ཅད་དེར་ལྷུན་གྱིས་གྲུབ་པར་འདུས༵་ཤིང་སྐྱོན་གྱིས་རྣམ་པར་དག་པ་ཉིད་ཡིན་ནོ། །
གསུམ་པ་སྡོམ་པ་སྐྱེ་བའི་རྟེན་བཤད་པ་ནི།
དེ་ལྟ་བུའི་རིག་པ་འཛིན་པའི་སྡོམ་པ་དེ་རྡོ་རྗེ་ཐེག་པའི་དབང་བསྐུར་བ་ལས་སྡོམ་པ་སྐྱེ༵་བའི༵་རྟེན༵་དེ་ལ་ནི༵་དེའི་ལམ་གྱིས་གསར་དུ་བསྒྲུབས་པས་མཆོག་འགྲུབ་པའི་དབང་དུ་བྱས་ཏེ། དྲི་མེད་འོད་ལས། སྐྱེ་བ་འདིའི་ཞེས་པ་མིའི་སྐྱེ་བ་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་རྒྱུད་ཀྱི་རྒྱལ་པོའོ། །ལྷ་ལ་སོགས་པ་འགྲོ་བ་ལྔའི་སྐྱེ་བ་ལ་ནི་མ་ཡིན་ནོ། །ཞེས་གཙོ་བོར་ཁམས་དྲུག་ལྡན་གྱི་མི་ཡིན་པར་བཤད་ཀྱང་། དཔེར་ན་མཚོན་རྟུལ་པོས་ཤིང་སྡོང་གཅོད་པ་ལ་ཡུན་རིང་ཐོགས་པ་དེ་རྣོན་པོས་སྐད་ཅིག་ལ་གཅོད་པ་ལྟར་མཚན་ཉིད་ཐེག་པས་ཚེ་རབས་མང་པོར་ཚོགས་བསགས་ནས་སྒྲུབ་དགོས་པའི་འབྲས་བུ་དེ་སྔགས་ཀྱི་ཐེག་པ་འདིར་ཞུགས་ན་ཚོགས་གཉིས་ཀྱི་བསགས་པ་སྔོན་དུ་འགྲོ་མི་དགོས་པར་མ་ཟད། ཐེག་པ་གཞན་དུ་སྤང་བའི་གདུལ་བྱ་ཉིན༵་བཞིན༵་བྲམ༵་ཟེ༵་གསོད༵་པ་དང་། མཚམ༵ས་མེད༵་པ་ལྔ༵་བྱེད༵་པ་ལ༵་སོག༵ས་པའི་སྡིག་པ་རྔམས་པོ་ཆེའི་ལས་བྱེད་བཞིན་པ་ཞིག་ཡིན་ཀྱང་དབང་རྣོན་སེམས་སྟོབས་ཆེན་པོ་དང་ལྡན་པ་ཞིག་ཡིན་ན་སྐྱེ་བ་འདི་ལ་སངས་རྒྱས་ཉིད་འགྲུབ་སྟེ། ཐབས་ཟབ་ཅིང་མང་བའི་གནད་ཀྱིས་སོ། །གཞན་ཡང་སྐལ་ལྡན་ལས་འཕྲོ་ཅན་བསགས་པ་ཡང་རབ་ཡིན་ན་ནི་མིའི་རྟེན་ཁོ་ན་དགོས་པའི་ངེས་པ་མེད་དེ། རྒྱུད་སྡེ་རྣམས་ལས་ལྷ་དང་ལྷ་མིན་སོགས་རྒྱུད་མཉན་པའི་སྣོད་དུ་བསྡུས་པ་དང་། གསང་བདག་གིས་སྔགས་ཀྱི་ཐེག་པ་གསུངས་པའི་གདུལ་བྱའི་གཙོ་བོ་དྲྭ་མ་ལྔ་ལས་བཞི་མི་མ་ཡིན་པའི་རྟེན་ཅན་ཡིན་པ་དང་། ཨོ་རྒྱན་གྱི་གནས་སུ་ཀླུ་རྣམས་སྔགས་ལམ་གྱིས་གྲོལ་བ་དང་། དགྲ་བཅོམ་ལྷག་མེད་རྣམས་སྔགས་ཀྱི་ཐེག་པར་འཇུག་པ་ཡོད་དགོས་པ་ལ་སོགས་པའི་ཕྱིར་སྐལ་བ་དང་ལྡན་པའི་འགྲོ་བ་ཀུན༵་ལ༵་སྔགས་ཀྱི་སྣོད་དུ་ཡོད་པར་བཤད་པའོ༵། །
བཞི་པ་ཉམས་ན་ཕྱིར་བཅོས་པའི་ཚུལ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
དེ་ལྟ་བུའི་དམ་ཚིག་རྣམས་མ་ཉམས་པར་སྲུང་བ་ལ་འབད་ཅིང་། གལ་ཏེ་ལྟུང་བ་འབྱུང་བའི་རྒྱུའི་དབང་གིས་ཐ༵་མ༵ར་ཉམ༵ས་ན༵་སླར་གསོ༵་བའི༵་ཚུལ༵་བཤད༵་པ་ལ་ཞེས་པའོ། །
གཉིས་པ་རྒྱས་པར་བཤད་པ་ལ་བཞི་སྟེ། ལྟུང་ལྟུང་མེད་ཀྱི་རྣམ་གཞག ཕྱིར་བཅོས་དངོས། ཕྱིར་མ་བཅོས་པའི་ཉེས་དམིགས། ཚུལ་བཞིན་སྲུང་བའི་ཕན་ཡོན་ནོ། །དང་པོ་ལ་གསུམ་ལས། དང་པོ་ལྟུང་བ་འབྱུང་བའི་སྒོ་བཞིའམ་རྒྱུ་དྲུག་གཉེན་པོ་དང་བཅས་པ་ནི།
ལྟུང༵་བ་འབྱུང་བའི་རྒྱུ་གཉེན་པོ་དང་བཅས་པ་ཤེས་པར་བྱ་བའི་ཚུལ་ནི། དམ་ཚིག་ལ་བསླབ་པར་འདོད་ཀྱང་ལྟུང་བ་སོ་སོའི་བླང་དོར་གྱི་མཚམ༵ས་མི༵་ཤེས༵་པ་དང་། ཤེས་ཀྱང་བླ༵་མ༵་དང་། དེས་འདོམས་པའི་བསླབ་བྱ་ལ་སོག༵ས་པ་ལ་མི༵་གུས༵་པ་དང་། སྤྱིར་གུས་ཀྱང་ཉེས་དམིགས་མ་མཐོང་བའམ་དྲན་ཤེས་མེད་པས་གཟོབ་པར་མི་བྱེད་པས་བག༵་མེད༵་པར་སྤྱོད༵་ཅིང༵་། དེས་ཉེས་པ་འབྱུང་བའི་རྒྱུ་བྱེད་པ་དང་། འཛེམ་བག་ཅུང་ཟད་སྐྱེས་ཀྱང་ཉོན༵་མོང༵ས་ཤས་ཆེ་ཞིང་མང༵་བ༵་སྟེ་བཞི༵་ནི་ལྟུང༵་བ༵་འབྱུང༵་བའི༵་སྒོ༵་བཞི༵ར་རྒྱལ་སྲས་ཐོགས༵་མེད༵་ཀྱིས་བཞེད༵་ལ། བཞི་པོ་དེ༵་ཡི༵་གཉེན༵་པོར༵་བླང་དོར་རྣམས་ཤེས་པར་བྱས་ནས་བསླབ༵་བྱར༵་བསླབ༵་པ༵་དང༵་། ཕན་ཡོན་ལ་བྲོད་པ་བསྐྱེད་ནས་བླ་མ་དང་བསླབ་པ་ཀུན༵་ལ༵་གུས༵་པ་བསྐྱེད༵་པ་དང་། དགྲ་ཆེ་སར་ཟོན་བྱེད་པ་ལྟར་ཉེས་དམིགས་ལ་འཇིགས་ནས་སེམས་སྒྲིམ་སྟེ་རྟག༵་པར༵་དྲན༵་ཤེས༵་དང་བག་ཡོད་བརྟེན༵་པ་དང་། རང་རྒྱུད་ལ་ཉོན༵་མོང༵ས་གང༵་ཤས་ཆེ༵་བ་དེའི༵་གཉེན༵་པོ༵ར་འབད༵་དེ༵་བསླབ༵་པ་དང་བཞིའོ། །སྤང༵་བྱ༵་རྒྱུ་བཞི༵་པོ་དེའི༵་སྟེང༵་བསླབ་བྱའི་མཚམས་བརྗེད༵་ངས༵་པ་དང་། ཤེས་བཞིན་མེད་པས་དྲན༵་པ་མི༵་གསལ༵་བ་གཉིས༵་བསྣན༵་ཏེ་དམ༵་ཚིག༵་ཉམས༵་པའི༵་རྒྱུ༵་དྲུག༵་ཅེས༵་དཔལ༵་ལྡན༵་སྡོམ༵་པའི༵་རྒྱུད༵་ལས༵་གསལ༵་བར༵་གསུང༵ས་ཏེ། ཇི་སྐད་དུ། མི་ཤེས་པ་དང་བག་མེད་དང་། །ཉོན་མོངས་མང་དང་མ་གུས་དང་། །བརྗེད་ངས་དྲན་པ་མི་གསལ་བ། །འདི་དྲུག་དམ་ཚིག་ཉམས་པའི་རྒྱུ། །ཞེས་སོ། །ཕྱི་མ་གཉིས་ཀྱི་གཉེན་པོ་གནང་བཀག་གི་མཚམས་མི་བརྗེད་པའི་དྲན་པ་དང་། དམ་ཚིག་ལས་འདས་མ་འདས་དཔྱོད་པའི་ཤེས་བཞིན་ནོ། །གཞན་ཡང་ཉམས་ན་བདག་ཉིད་ངན་ནོ་སྙམ་དུ་རང་ལ་བརྟེན་ནས་འཛེམ་པའི་ངོ་ཚ་ཤེས་པ་དང་། གཞན་གྱིས་ཁྲེལ་ནས་སྨད་པའི་གནས་སུ་འགྱུར་བ་དང་། རྒྱལ་བ་སྲས་བཅས་རྣམས་དང་དྲིན་ལྡན་བླ་མ་རྣམས་ཀྱིས་ཟག་པ་མེད་པའི་མངོན་ཤེས་ཀྱིས་དགོངས་པར་འགྱུར་བ་ནི་གདོན་མི་ཟ་བས་ཉེས་སྤྱོད་ལ་འཛེམ་པ་བྱ་དགོས་སྙམ་དུ་གཞན་ལ་བརྟེན་པའི་ཁྲེལ་ཡོད་སོགས་ཀྱི་སྒོ་ནས་འབད་པས་བསྲུང་བར་བྱ་སྟེ། སྡོམ་འབྱུང་ལས། ཇི་སྟེ་དངོས་གྲུབ་མཆོག་འདོད་ན། །སྲོག་ནི་ཡོངས་སུ་གཏོང་ཡང་བླ། །འཆི་བའི་དུས་ལ་བབས་ཀྱང་བླའི། །རྟག་ཏུ་དམ་ཚིག་བསྲུང་བར་བྱ། །ཞེས་གསུངས་པའི་ཕྱིར་རོ། །
གཉིས་པ་ལྟུང་བའི་ཡན་ལག་བརྩི་ཚུལ་ནི།
དེ་ནས་ལྟུང་བ་དང་ལྟུང་མེད་ཀྱི་ཚུལ་ཤེས་པར་བྱ་བ་ལ། ལྟུང་བ་ཀུན༵་ལ༵་ཡན་ལག་བཞི་ལྡན་ནམ་བདུན་ལྡན་ཏེ། དེ་ཡང་གང་ལ་བརྟེན་ནས་ལྟུང་བ་འབྱུང་བའི་ཡུལ༵་དང་། དེར་འདུ་ཤེས་པའི་བསམ༵་པ་དང་། ལས་ལམ་ལ་འཇུག་པའི་སྦྱོར༵་བ༵་དང་། སྒོ་གསུམ་གང་གིས་གྲུབ་པའི་ལས་ལམ་རྫོགས་ནས་མཐར༵་ཐུག༵་པ་སྟེ་ཡན་ལག་བཞི་ལྡན་དག་ག༵མ། ཡང་ན་ཀུན༵་སློང༵་ཉོན༵་མོང༵ས་དྲག་པོས་བསླང་བ་དང་། གང༵་ལ་བརྟེན་ནས་དམ་ཚིག་དང་འགལ༵་བར་འགྱུར་བའི་ཡུལ་དེ་ལ་དེར༵་ཤེས༵་པ་དང༵་། ཀུནྡ་འདོར་བ་ལྟ་བུ་ལུས༵་དང་། གསང་སྒྲོགས་ལྟ་བུ་ངག༵་གི་སྦྱོར༵་བས་གྲོགས་ལ་ལྟོས་པའི་བྱ་བ་དེས་བྱས༵་ཟིན་ན་རྩ་ལྟུང་དངོས༵་གཞིར༵་གྲུབ་པ་དང་། ཡིད་ཀྱིས་འགྲུབ་པ་རྣམས་ཉིན་མཚན་གྱི་དྲུག་ཆའི་ནང་དུ་གཉེན་པོས་མ་སླེབས་པར་ཐུན་ཚོད་ཀྱིས་བར༵་ཆོད༵་པ༵་དང་། ཡང་ན་སྒོ་གསུམ་གྱིས་བསྐྱེད་པའི་ལྟུང་བ་གང་ཡིན་ཡང་ལྟུང་བ་གཅིག་ཙམ་ལ་ཡན་ལག་བདུན་ཀ་ཚང་དགོས་པའི་དབང་དུ་བྱས་ན། བར༵་ཆོད་པ་ཞེས་པ་འདི་དེ་ལྟར་འགྲེལ་ན་ཐུན་ཚོད་འདས་ཞེས་པ་དང་གཅིག་ཏུ་འགྱུར་བས། སྲོག་གཅོད་ལྟ་བུས་མཚོན་ཏེ་གོང་དུ་བཤད་པའི་བསམ་སྦྱོར་དེ་དང་ལྡན་པས་དངོས་གཞིར་གྲུབ་པ་ནི། བར༵་དུ་སྲོག་གཅོད་པ་ན་བྱ་བ་དེ་རྫོགས་ནས་སྲོག་ཆོད༵་པ༵་ན་ཞེས་པའམ། ཡང་ན་དངོས་གཞིའི་ལྟུང་བ་བསྐྱེད་པ་ལ་མཐར་མ་ཕྱིན་གོང་། བ༵ར་དུ་གཉེན་པོས་ཆོད༵་པ༵་མིན་པ་ཞེས་འགྲེལ་ནའང་རུང་ངམ་སྙམ་དུ་སེམས་སོ། །སྨྱོས་པ་ལ་སོགས་པ་འདུ་ཤེས་མ༵་འཁྲུལ༵་པས་སྤྱད༵་པ༵་དང་། དེས་མགུ་བས་འགྱོད༵་པ་མེད༵་པ་དང་། བཤ༵གས་པས་མ་ཟིན་པར་ཐུན་ཚོད༵་ལས་འད༵ས་པ་སྟེ། དེ་ལྟར་ཡན་ལག་བདུན་ཚང་བར་སྤྱད་ན་སྔགས་སྡོམ་གཏོང་བས་ཤིན་ཏུ་ལྕི་ཞིང་མི་མཐུན་ཕྱོགས་ཀྱི་གཉེན་པོ་བཅོམ་པས་ཕས་ཕམ༵་པ༵་ཞེས༵་བརྗོད༵་ཅིང་། གལ་ཏེ་རྩ་ལྟུང་གང་རུང་གཉེན་པོ་དང་སྤེལ་ནས་སྐྱེས་པ་ལྟ་བུ་དངོས༵་གཞི༵་འགྲུབ་བྱེད་ཀྱི་ཡན་ལག་གང་རུང་མ༵་ཚང༵་ནས༵་མ་བཤགས་པར་ཐུན༵་ཚོད་འད༵ས་ན་ཐུན་འདས་ཀྱི་ལྟུང༵་བ༵་ཞེས༵་བརྗོད༵་དེ། སོ་ཐར་གྱི་དགེ་འདུན་ལྷག༵་མ༵་ལྟར༵་ཕམ་པའི་འོག་ནས་ཉེས་པ་ལྕི་བ་ཡིན་ལ། དེ་བཞིན་དུ་རིམ༵་པ༵ས་ཉེས་པ་དམན༵་ན༵་འདི་ལྟར། ཕམ་པའི་སྡེར་གཏོགས་པ་ཡན་ལག་མ་ཚང་བ་ཉོན་མོངས་པ་ཅན་ནི་སྦོམ༵་པོ༵་དང་། ཡན་ལག་གི་ལྟུང་བ་གཞན་ཐམས་ཅད་ནི་ལྟུང༵་བྱེད༵་ལྟ་བུ་དང༵་། ཕྱོགས་མཐུན་གྱི་ཉེས་པ་ཕྲ་མོ་རྣམས་ནི་ཉེས༵་བྱས༵་དང་འདྲའོ། །གལ་ཏེ་རྡོ་རྗེའི་མཆེད་ལ་ཕན་སེམས་ཀྱིས་ཁྲོས་པ་ལྟ་བུ་ནི་ལྟུང༵་བའི༵་གཟུག༵ས་བརྙན༵་ཏེ་དོན་ལ་ལྟུང་མེད་དུ་ཤེས༵་པར༵་བྱའོ༵། །
ཡང་རང་ཉིད་ན༵་བ་དང༵་། རང་དབང༵་ཉམ༵ས་པའམ། དབང་ཐོབ་པ་ལས་ཉམས་པ་དང་། དོན་དེ་ལས་ཆེ་བའི་བྱ༵་བ༵་གཞན༵་གྱིས༵་དང༵་། གཞན་དོན་དུ་འགྱུར་བའམ་དོན༵་ཆེན༵་པོ་མཐོང་བ་དང་། སྐྱེ༵་བ་མེད༵་པའི་དོན་བརྟན༵་པ་དང༵་། གཞན་དྲང་བ་ལ་སོགས་པའི་དགོས༵་པ་དང་ལྡན༵་པ་དང༵་། རྟོགས་གོམས་ཀྱི་ནུས༵་པ་རྙེད༵་པ་དང་། ལྷག་པའི་ལྷ་ལྟ་བུའི་ཡུལ་ཁྱད་པར་ཅན་གྱིས་གནང༵་བ་ཐོབ་པ་དང༵་། རང་གི་བླ་མས་འདི་ལྟ་བུ་གྱིས་ཤིག་ཅེས་བཀའ༵་བསྒོ༵་བ་དང་། སྲོག་གི་བར༵་ཆད༵་འབྱུང་བ་ལས༵་ལྟུང་བ་དེ་དག་བྱས་ཀྱང་ཉེས༵་པ༵་མེད༵་ཅེས༵་སྙིང༵་པོ༵་རྒྱན༵་ལས༵་གསུང༵ས་སོ། །དེ་ཡང་སྤྱིར་བཏང་ཡིན་གྱི་དམིགས་བསལ་རང་གི་བསམ་པ་ལ་བརྟགས་ནས་བསྟན་འགྲོ་ལ་ཕན་པའི་བསམ་པ་རྣམ་པར་དག་པས་སྲོག་བཅད་པ་སོགས་ལ་ཉེས་པ་མེད་མོད། རང་སྲོག་སྲུང་བའི་ཕྱིར་གཞན་གསོད་པ་སོགས་ལ་ཉེས་པ་མེད་ཅེས་པའི་དོན་མ་ཡིན་པར་ཤེས་པར་བྱ་དགོས་སོ། །
གསུམ་པ་དུས་འདས་ཀྱི་མཚམས་བཤད་པ་ནི།
བཤགས་ཚད་ལས་འདས་ན་གསོར་རུང་མི་རུང་གི་དབྱེ་བ་ལ། དེ༵་ལྟར༵་ཉིན༵་མཚན༵་གྱི་ཐུན༵་དྲུག་པོ་རེ་རེ་ལ༵་ལན༵་རེ་ཙམ་མ་མཐའ་བྱས་པས་དུས་དྲུག༵་ཏུ༵་སྤང༵་བ་དང་བླང༵་བར་བྱ་བའི་དམ༵་ཚིག༵་གི་གནས༵་རྣམས་ལ༵་འགལ་ལམ་མ་འགལ་ལེགས་པར་བསྒྲིམ༵་སྟེ༵་བརྟག་དཔྱད༵་བྱས་པས། དུས་དྲུག༵་ཆ༵འི་ནང་དུ་གཉེན་པོས་མ་སླེབས་པར་འདས༵་ན༵་ཐུན༵་ཚོད༵་འད༵ས་པ་ཞེས༵་བྱ༵་བ་དང་། དེ་བཞིན་དུ་ལྟུང་བ་བྱུང་ནས་མ་བཤགས་པར་ཞག༵་གཅིག༵་དང་། ཟླ༵་བ་གཅིག༵་དང་། ལོ༵་གཅིག༵་དང་། ལོ༵་གཉིས༵་རྣམས་འད༵ས་ན་འག༵ལ་བ་དང་། ཉམ༵ས་པ་དང་། འད༵ས་པ་དང་། རལ༵་བ་ཞེས༵་བརྗོད༵་དོ། །དེ༵་ད༵ག་ཀྱང༵་སྙིང༵་ཐག་པ་ནས༵་བཤག༵ས་ན༵་གསོར༵་རུང༵་ཡང་ཕྱི༵་རི༵མ་རྣམས་ཉེས་པ་ལྕིའོ༵། །གལ་ཏེ་ལོ༵་གསུམ༵་འདས༵་པར་གྱུར་ན༵་གསོར༵་མི༵་རུང༵་བ༵་ཡིན༵་ཏེ། དམ་ཚིག་བཀོད་པའི་རྒྱུད་ལས། ལོ་གསུམ་དག་ཏུ་འདས་པ་ན། །དེ་ནས་གསོ་རུ་མི་རུང་སྟེ། །གལ་ཏེ་བླང་ན་གཉིས་ཀ་ཚིག །ངེས་པར་ས་སྤྱོད་སྡུག་བསྔལ་ལ། །རྒྱུན་དུ་སྤྱོད་པ་ཁོ་ནའོ། །ཞེས་སོ། །དེ་ཡང་ངོ་བོ་ལ་ལྟོས་པ་རྩ་བ་དང་ཡན་ལག་ཉམས་པ་དང་། དུས་ལ་ལྟོས་པ་ཐུན་འདས་ཞེས་འགལ་ཉམས་སོགས་ཀྱི་བཤགས་བྱའི་ལྕི་ཡང་ཤེས་པར་བྱའོ། །
གཞན་ཡང་སྤྱི་མདོ་ལས། ཉམས་པར་གྱུར་པ་གང་ཞེ་ན། །ཀུན་ཏུ་ཉམས་པ་ཆེན་པོ་དང་། །རྩ་བ་ཉམས་དང་ཡན་ལག་ཉམས། །དེ་བཞིན་ཟླས་ཉམས་ཞར་ཉམས་ལྔ། །ཞེས་པའི་ཀུན་ཏུ་ཉམས་པ་ནི་ཡུལ་ཆེས་གཉན་པ་ལ་ཀུན་དཀྲིས་དྲག་པོས་སྤྱད་པའམ། ལན་གྲངས་མང་དུ་བྱུང་བ་དང་། དུས་འདས་རལ་བ་ལ་སོགས་པ་ཡུན་རིང་པོར་ལོན་པ་ཡིན་ལ། ཟླས་ཉམས་ནི་ཉམས་པ་དང་འགྲོགས་པའི་ཉེས་པ་དང་། ཞར་ཉམས་ནི་གཞན་གྱི་ངོ་དགར་ཐལ་བ་ལ་སོགས་པའོ། །
གཉིས་པ་ཕྱིར་བཅོས་དངོས་བཤད་པ་ལ་བཞི་ལས། དང་པོ་དབང་བཞི་ལ་ལྟོས་པའི་གསོ་ཐབས་ནི།
དེ་ཡང་དབང་ཐོབ་མཚམས་ཐ་དད་པའི་དབང་གིས་ལྟུང་བ་སྦྱོང་བའི་ཐབས་ཀྱང་ཐ་དད་པ་དུས་འཁོར་ལས་གསུངས་པ་ལྟར་ན། བུམ་དབ༵ང་བདུན༵་ཙམ་ཐོབ༵་པས་ཉེས་ལྟུང་གི་གཉེན་པོ་ལ༵། དཀྱིལ་འཁོར་གྱི་ལྷ༵་གྲང༵ས་རེ༵་རེ༵་ལ༵འམ་གཙོ་བོའི་བཟླས༵་པ༵་སུམ༵་ཁྲི༵་དྲུག༵་སྟོང༵་བྱས༵་པ༵ས་སྦྱོང༵་བ་དང་། བུམ༵་གས༵ང་ཐོ༵བ་པས་ནི་ཉམ༵ས་པའི་ཉེས་པ་བྱུང་ན་བཤད་མ་ཐག་པའི་སྦྱོང་ཐབས་དེ་ཡི་སྟོང་བཤགས་པའི་སྔོན༵་དུ༵་སློབ་དཔོན་གྱིས་འདི་གྱིས་ཞེས་གསུངས་པའི་ཆད༵་ལས༵་ཀྱི་བརྟུལ་ཞུགས་སྤྱད་པས་སྦྱོང༵་ལ། དབང་བཞི་རྫོགས་པར་ཐོབ་པ་ཞིག་ཡིན་ན་ཉམས་པའི་ཉེས་པ་བཤགས་ཤིང་དག་པའི་མཚན་མ་མཐོང་ན། དེ༵་ཡི་རྗེ༵ས་སུ་དཀྱིལ༵་འཁོར༵་དུ་ཞུག༵ས་ལ༵་བླ་མས་སམ་བདག་འཇུག་གིས་དབང༵་བཞི༵་ལེན༵་པ་དང་། ཁྱད་པར་དུ་ཤེར༵་དབང༵་དང་ཚིག༵་དབང༵་ཐོབ༵་པ་ལས་ཉམ༵ས་ན་དབེན་པའི་གནས་སུ་བསྐྱེད༵་རྫོགས་ཀྱི་རིམ༵་པ་གཉིས་ཟུང་འཇུག་ཏུ་བསྒོམ་པ་དང༵་། འཕོ༵་མེད༵་ཀྱི་ཚུལ༵་ཁྲིམ༵ས་ཐུན་མོང་མ་ཡིན་པའི་རྫོག༵ས་པའི༵་རིམ༵་པ༵་མཚན་བཅས་དང༵་མཚན་མེད་སོགས་རང༵་རྒྱུད༵་བྱིན༵་གྱིས་བརླབ༵ས་པའི་ལམ་མ༵་གཏོག༵ས་བཟླས་པ་ལ་སོགས་པ་ཙམ་གཞན༵་གྱིས་མི༵་འདག༵་གོ །
གཉིས་པ་དུས་འདས་ལ་ལྟོས་པའི་གསོ་ཐབས་ནི།
འགལ༵་བའི་ཉེས་པ་བྱུང་ན༵་ཚོག༵ས་འཁོ༵ར་རམ་དཔའ་བོ་དང་དཔའ་མོའི་དགའ་སྟོན་བྱས་ཏེ་བཤགས་པ་དང་། ཉམ༵ས་པའི་ཉེས་པ་བྱུང་ན༵་རང་ལ་བདོག༵་པའི༵་དངོས་པོ་བླ་མ་ལ་སོགས་པའི་ཕྱོགས་སུ་ཕུལ་ནས༵་བཤགས་པ་བྱས་ནས་བསྐང༵་བ་དང་། འདས༵་པའི་ཉེས་པ་བྱུང་ན༵་བུ༵་དང༵་ཆུང༵་མ༵་དང་། ནོར༵་གྱི་ནང་ནས་གསེར་ལ་སོག༵ས་པའི་རིན་པོ་ཆེ་དུ་མས་དཀྱིལ་འཁོར་གྱི་ལྷ་ད༵ང་བླ་མ་ལ་མཆོད་དེ་བཤགས་པ། རལ༵་བའི་ཉེས་པ་བྱུང་ན༵་རང༵་གི༵་སྲོག༵་ལའང་མི་བལྟ་བར་བླ་མ་དང་བསྟན་པ་ལྟ་བུའི་ཆེད་དུ་བརྩོན་པ་དྲག་པོས་སྦྱོང་བ་ལ་སོགས་པའི་ཐབས་དག་གིས༵་གསོ༵་བ༵ར་དམ་ཚིག་རྣམ་བཀོད་ལས་བཤ༵ད་དོ། །གཞན་ཡང་སྤྱི་མདོ་ལས་ནི་སྦྱིན་སྲེག་དང་བཟླས་བརྗོད་ལ་སོགས་པའི་ལས་དང་། རིགས་ལྔ་གང་གི་དམ་ཚིག་ཉམས་པའི་ཁྱད་པར་ལས། དམངས་དང་གདོལ་པོ་སོ་སོར་ཕྱེ་བའི་མི་རིགས་ལྔའི་བླ་མ་དངོས་སམ་དེར་མོས་པ་ལ་རིན་ཆེན་སྣ་ལྔ་སྟོབ་པ་རྫས་དང་། དད་འདུན་དྲག་པོས་གནོང་འགྱོད་དང་བཅས་པས་བཤགས་པ་འདུན་པ་དང་། སྟོབས་བཞི་ཚང་བས་ཉམས་ཆག་གི་གཉེན་པོ་མཚན་བཅས་དམིགས་པའི་རིམ་པ་ཏིང་ངེ་འཛིན་དང་། མཚན་མ་མེད་པའི་ངང་ལ་འཇོག་པ་དེ་ཁོ་ན་ཉིད་ཀྱིས་བསྐང་བ་སྟེ་རྣམ་པ་ལྔར་གསུངས་ཏེ། དེ་ལས། ལས་དང་རྫས་དང་འདུན་པ་དང་། །ཏིང་ངེ་འཛིན་དང་དེ་ཉིད་དོ། །ཞེས་སོ། །རྔམས་གློག་ལས་ནི་སྐུ་གསུང་ཐུགས་ཀྱི་ཕྱིར་བཅོས་གསུམ་བཤད་དོ། །
གསུམ་པ་སྙིང་པོ་རྒྱན་ལས་བཤད་པའི་ཕྱིར་བཅོས་ནི།
དེ་ནས་སྙིང༵་པོ༵་རྒྱན༵་ལས༵་ཉམས་པ་སླར་གསོ༵་བའི༵་ཐབས་སུ་གསུངས་པའི་ཆོ༵་ག༵་བཤད་པ་ནི༵། ཚོག༵ས་ཞིང༵་སྤྱན་དྲངས་ལ༵་དེའི་དྲུང་དུ་སྟོབས་བཞི་ཚང་བས་བཤག༵ས་པ་དང་། ཡོ་ག་ནས་བཤགས་པའི་དྲལ༵་བའི༵་སྔག༵ས་རྒྱ༵་གཉིས་ཏེ་ལྟུང་བ་སློང་བའི་ཕྱག་རྒྱ་དང༵་། དེའི་སྔགས་ཀྱི་རིམ་པ་ལ་བརྟེན་ནས་ངན་འགྲོ་དགུག་བྲལ་དང་། དེ་བཞིན་དུ་རྡོ་རྗེ་ཡང་ཏོག་གི་རྒྱུད་ལས། ཡིག་འབྲུ་སྔགས་ཀྱི་སྦྱང་བ་ནི། །རྐང་མཐིལ་གཉིས་སུ་ཡཾ་གཉིས་བསམ། །གསང་བའི་སྒོ་རུ་རཾ་བསམ་མོ། །ལྟེ་བར་རིགས་དྲུག་ཡིག་འབྲུ་བསམ། །སྙིང་གར་ཕཊ་ཀྱི་གདན་དག་ལ། །སྐུ་གསུང་ཐུགས་ཀྱི་སྙིང་པོ་བསམ། །ཡཾ་ལས་ཡེ་ཤེས་རླུང་བྱུང་སྟེ། །རཾ་ལས་ཡེ་ཤེས་མེ་སྦར་ནས། །རིགས་དྲུག་བག་ཆགས་ཐམས་ཅད་བསྲེགས། །སྒོ་གསུམ་སྐུ་གསུང་ཐུགས་སུ་གྱུར། །ཕཊ་ཀྱི་ཆོས་ཉིད་དབྱིངས་སུ་འཕངས། །ཞེས་པའང་མན་ངག་ཤིན་ཏུ་ཟབ་བོ། །བཾ་ལས་ཆུ་མ་མ་ཀིའི་བདག་ཉིད་དུ་མོས་ལ་སྤྱོད་པའི་བརྟུལ་ཞུགས་ཀྱིས་ལུས་བཀྲུ་བ་དང་། སོ་སྐྱེ་ནས་སློབ་ལམ་གྱི་ཉེས་བྱས་ཐམས་ཅད་སྒྲིབ་ཏུ་མི་འགྱུར་བ་མེད་པས་རྣམ་འཇོམས་སོགས་གཟུངས་སྔགས་ཀྱིས་བསྒྲུབས་པའི་བུམ་ཆུས་དངོས་སུ་བཀྲུ་བ་དང་། མཁའ་དབྱིངས་སུ་ཤར་བའི་དབང་ལྷ་ལས་རིག་པའི་དབང་ལྔ་བླངས་ནས་བཀྲུ༵་བའི༵་རིམ༵་པ༵་དང༵་། ལྟེ་བར་ཀཾ་ཡིག་དང་སྙིང་གར་ཤ་ཟའི་གཟུགས་ཀྱི་རྣམ་པར་བསམ་པའི་སྡིག་སྒྲུབ་རྣམས་གཏུམ༵་མོའི༵་མེས༵་བསྲེག༵ས་པ་དང༵་། འཁོར་གསུམ་མི༵་དམིག༵ས་པའི་ཤེས་རབ་བསྒོམ༵་པ་དང༵་། བླ་མ་ལས་སམ་བདག་འཇུག་གི་དབང༵་བཞི༵་བླང༵ས་པ༵་དང༵་། ཚོག༵ས་འཁོར་རམ་དཔའ་བོ་དཔའ་མོ་སྟོན་མོས་མཆོད་ནས་དེ་རྣམས་སུ༵་ཞུ༵་ཞིང་བཤགས་པ་དང༵་། རྟེན༵་ཁྱད་པར་ཅན་རབ་གནས་ཀྱི་དྲུང་དུ་འདུག་ལ༵་ཡན་ལག་བདུན་པ་སྔོན་དུ་འགྲོ་བས། སྨྲེ༵་སྔགས་ཀྱིས་བཤགས་པ་བྱ་བ༵་དང༵་། མ༵ཎྜལ༵་གྱིས་མཚོན་ལུས་སྲོག་ལོངས་སྤྱོད་དགེ་ཚོགས་ཐམས་ཅད་འབུལ༵་བ་དང༵་བཅས་བཤགས་པ་དང་། མཆོད༵་རྟེན༵་ཚད་ལྡན་བཞེངས་པར་བྱ༵་བ༵འམ་སཱཙྪ་གདབ་པ་དང༵་། ཞི་བའི་སྲེག་བླུགས་རྒྱས་པའམ་ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་ལྟ་བུ་མེ༵་ལ༵་སྦྱོང༵་བ་དང༵་། གཏོར༵་མ༵་སྦྱང་རྟོགས་སྦར་གསུམ་གྱིས་བྱིན་གྱིས་བརླབས་པ་འཁོར་འདས་ཐམས་ཅད་འཁོར་ལོའི་དབང་ཕྱུག་གི་རྣམ་པར་སད་པ་ལ་གཏོང༵་ཞིང་འདོད་དོན་གསོལ་བ༵་དང༵་། རང་གི་ལྷག་པའི་ལྷའི་གསང༵་སྔག༵ས་བཟླ༵་བ་དང༵་། ཟ༵བ་མོ༵འི་བས༵མ་གཏན༵་ཞི་ལྷག་གི་ཏིང་ངེ་འཛིན་བསྒོམ་པ་དང༵་། ཉེའུ་འདོན་ཆུ་མིག་ལྟེངས་ཀ་ནས་སྲོག་ཆགས་སྐྱོབ་པ་དང་། སྦྲང་རྩི་བླུ་བ། སྙི་ལས་དགྲོལ་བ། རྔོན་པ་ལ་རྔན་སྟེར་བ། ནད་པ་ལ་ཕན་གདགས་པ། མཚོན་ཆའི་འོག་ནས་ཐར་བར་བྱ་བ་སྲོག༵་སྐྱོབ༵་པ་དང་། སྡིག་སྒྲིབ་ཀྱི་གཉེན་པོར་བསྔགས་པའི་ཐར་པ་ཆེན་པོའི་མདོ་དང་། དྲི་མེད་བཤགས་པའི་རྒྱུད་སོགས་བཀའ༵་ཟབ་མོ་ཀློག༵་པ་དང་། བླ༵་མ༵་གཙུག་གི་ནོར་བུ་ལྟར་བསྟེན༵་པ༵་དང༵་། སྙིང་གར་དམ་ཚིག་རྡོ་རྗེ་དོན་གྲུབ་ཡབ་ཡུམ་བསྒོམ་པའི་ཐུགས་ཀའི་ས་བོན་ལས་བདུད་རྩིའི་རྒྱུན་བབས་པས་སྡིག་སྒྲིབ་སྦྱང་བར་བསམ་ལ། ཨོཾ་ཨཱཿཁཾ་ཧཱུྃ༔ ཞེས་པའི་བསྙེན་པ་སྔོན་དུ་འགྲོ་བས་ལུས་དཀྱིལ་ལམ་ཕྱི་དཀྱིལ་གང་རུང་དུ་བད༵ག་འཇུག༵་བླང་བ་དང་། རྟེན་བྱིན་ཅན་ལ་སྐོར་བ་བྱེད་པའམ། དྲུང་དུ་འདུག་ནས་དུས་གསུམ་རྒྱལ༵་བའི༵་ཐུགས་ཀྱི་ཡང་སྙིང་ཡིག༵་བརྒྱ༵་ལྔ་སྟོང་སོགས་བཟླ་བ་དང་། ཡར་ངོའི་བརྒྱད་དང་བཅོ་ལྔ་སོགས་དུས༵་བཟང༵་པོར་སྡིག་སྦྱོང་ལ་བསྔགས་པའི་གཟུངས་སྔགས་མང་དུ་བཟླ༵་བ་དང་། ཉིན་མཚན་དུས་དྲུག་ཏུ་ཕུང༵་པོ༵་གསུམ༵་པའི༵་མདོ་འདོན་པ་དང་། སྤྱི་བོར་བླ་མ་རྡོར༵་སེམས༵་ཀྱི་རྣམ་པར་བསྒོམ་ལ་སྡིག་སྒྲིབ་བཀྲུ་བའི་དམིགས་པས་ཡི་གེ་བརྒྱ་པ་བཟླ་བ་དང་། རང་གཉུག་མའི་ལྷར་གསལ་བའི་སྤྱི་བོར་བླ༵་མ༵་རྡོ་རྗེ་འཆང་གི་རྣམ་པར་བསྒོམས་པའི་གནས་གསུམ་འབྲུ་གསུམ་གསལ་ལ་ཡིད་བཟླས་བྱ་བ་དང༵་། རང་ལྷར་གསལ་ལ་རྩ་འཁོར་གསལ་བཏབ་སྟེ་འབར་འཛག་བསྒོམ་པ་ཐིག༵་ལེའི༵་རྣམ་འབྱོར་དང་། རྩ་འཁོར་ལྔའི་ལྟེ་བར་རིགས་ལྔའི་ཕྱག་མཚན་ཕྲ་མོ་གསལ་བ་ལ་སེམས་བཟུང་སྟེ་མགོན་པོ་ལྔའི་རླུང་གཅུན་པ་ཕྲ༵་མོ༵འི་རྣམ༵་འབྱོར༵་བསྒོམ༵་པས༵་གསོ༵་བ་རྣམས་སོ། །
བཞི་པ་ཡོ་ག་གསུམ་གྱི་རྣལ་འབྱོར་སྤྱི་ཁྲུས་ཀྱིས་གསོ་བ་ནི།
གཞན་ཡང་གླང༵་ཆེ༵ན་རབ༵་འབོ༵གས་ཀྱི་རྒྱུད༵་ལས༵་རྟོག་པ་གཅིག་ཁོལ་དུ་བྱུང་བ་ཀལྤ་དུམ་བུའི་རྒྱུད་དེ་དྲི་མེད་བཤགས་རྒྱུད་ལས་ཇི་སྐད་གསུང༵ས་པ༵་ཡི༵། ཡོ་ག་རྣམ་པ་གསུམ་གྱི་སྒོར་ཞུགས་པའི་རྣལ༵་འབྱོར༵་པ་རྣམས་ཀྱི་ཉམས་ཆག་བསྐང་ཞིང་རྟོག་སྒྲིབ་སྦྱོང་བའི་སྤྱི༵་ཁྲུས༵་རྨད་དུ་བྱུང་བ་འགྱོད༵་ཚང༵ས་ཐམས་ཅད་ཀྱི་རྒྱལ་པོ་ན་རཀ་དོང༵་སྤྲུག༵་གི༵་མན་ངག་ལ་བརྟེན་ནས། ཕྱི་ཡོ་བྱད་ཚོགས་ཀྱི། ནང་ཕུང་པོ་རྟེན་གྱི། གསང་བ་བྱང་ཆུབ་སེམས་ཀྱི་བསྐང་བཤག༵ས་གསུམ་ཉ་སྟོང་ཚེས་བརྒྱད་སོགས་ལ་བྱས་ན། ཉམས་ཆག་ཐམས་ཅད་དག་པར་གསུངས་ཤིང་། དེ་ཙམ་མ་གྲུབ་ནའང་ཕྱག་གི་བཀོལ་བྱང་ཙམ་རྒྱུན་དུ་ཡི་དམ་དུ་བགྱིས་པ༵ས་ཀྱང་ཉེས་ལྟུང་ཐམས་ཅད་མི༵་འད༵ག་པ་གང་ཡང་མེད༵་པར་གསུངས་པའི་ཕྱིར༵་ཉམ༵ས་སུ༵་བླང༵་བར་བྱ་དགོས་ཏེ། ཇི་སྐད་དུ།
གང་ཞིག་སྒྱུ་འཕྲུལ་ཞི་ཁྲོ་ཡི། །
དཀྱིལ་འཁོར་ལྷ་ལ་ཕྱག་འཚལ་ན། །
ཉམས་ཆག་ཀུན་ཀྱང་བྱང་འགྱུར་ཏེ། །
མཚམས་མེད་ལྔ་ཡི་སྡིག་ཀྱང་བྱང་། །
ན་རཀ་གནས་ཀྱང་དོང་སྤྲུགས་ཏེ། །
རིག་འཛིན་རྒྱལ་བའི་ཞིང་དུ་གྲགས། །
ཞེས་གསུངས་པའི་ཕྱིར་རོ། །དེ་ལྟར་བཤགས་པ་ཡང་རྨི་ལམ་དུ་བླ་མ་དང་ལྷས་ལེགས་སོ་སྟེར་བ་དང་། ཁྲུས་བྱས་པ། གོས་དཀར་པོ་གྱོན་པ། རི་བོའི་རྩེར་འཛེག་པ། ཉི་ཟླ་ཤར་བ་སོགས་སྡིག་ལྟུང་དག་པའི་རྟགས་མ་བྱུང་གི་བར་དུ་འབད་པར་བྱའོ། །
གསུམ་པ་ཕྱིར་མ་བཅོས་པའི་ཉེས་དམིགས་ནི།
ཉེས་པ་བྱུང་བ་ཚུལ་བཞིན་མ༵་བཤག༵ས་པའི་ཉེས་དམིགས་ཀྱང་རྩ་བའི་དམ་ཚིག་ཉམས་ན་ཆར་ཕབ་པས་ཐན་པ་འབྱུང་བ་སོགས་སྒྲུབ་པ་ཐམས་ཅད་ལོག་པར་འགྱུར་ཞིང་། སྐུའི་དམ་ཚིག་ཉམས་པས་ལུས་ལ་ནད་སྣ་ཚོགས་འབྱུང་བ་དང་། གསུང་གི་དམ་ཚིག་ཉམས་པས་ངག་དིག་སྐུག་སོགས་སུ་འགྱུར་བ་དང་། ཐུགས་ཀྱི་དམ་ཚིག་ཉམས་པས་ཡིད་སྨྱོ་འབོག་ཏུ་འགྱུར་བ་སྟེ། ཚེ༵་འདིར༵་ཡིད༵་དུ་མི༵་འོང༵་བའི་དངོས་པོ་སྣ་ཚོགས་ཁབ་ལེན་ལ་ལྕགས་བཞིན་དུ་འདུ་བས༵་མནར༵་བར་འགྱུར་ཏེ། གསང་སྙིང་ལས། རྩ་བའི་དམ་ཚིག་ཉམས་གྱུར་ན། །སྒྲུབ་པ་ཐམས་ཅད་ལོག་པར་འགྱུར། །ཡིད་དུ་མི་འོང་སྣ་ཚོགས་པའི། །འབྲས་བུ་མི་འདོད་བཞིན་དུ་འདུ། །ཞེས་སོ། །ཡན་ལག་གི་དམ་ཚིག་ཉམས་པར་གྱུར་ན་དངོས་གྲུབ་རྣམ་པ་གཉིས་ཐོབ་པའི་གེགས་སུ་འགྱུར་ཞིང་། དེ་གཉིས་ཀས་ཕྱི༵་མ༵་རྡོ༵་རྗེ༵འི་དམྱལ༵་བ༵་ཞེས༵་བྱ༵་བ༵་སྡུག་བསྔལ་གྱིས་མནར༵་བ་ལ་དེ་བས་ཆེ་བ་མེད༵་པས་དོ༵་ཟླ༵་མེད་པའི༵་གནས༵་སུ༵་འཇིག་རྟེན་གྱི་ཁམས་བརྒྱུད་ཅིང་སྐྱེ༵་བར་འགྱུར་ཏེ། གསང་སྙིང་ལས། ཡན་ལག་དམ་ཚིག་ཉམས་གྱུར་ན། །འབྲས་བུ་མེད་ཅིང་ངན་སོང་ལྟུང་། །ཞེས་དང་། གསལ་བཀྲ་ལས། རྩ་ཀུན་ཉམས་པའི་འཆལ་བ་དག །གསོ་ལ་ཉེ་བར་མི་བརྩོན་པ། །རྡོ་རྗེའི་དམྱལ་བར་དེ་ལྟུང་སྟེ། །དམྱལ་བ་ཕལ་པ་ཐམས་ཅད་ཀྱི། །སྡུག་བསྔལ་གཅིག་ཏུ་བསྡོམས་པས་ནི། །དེ་ཡི་འབུམ་གྱི་ཆར་མི་ཕོད། །ཅེས་སོ། །
བཞི་པ་དམ་ཚིག་མ་ཉམས་པར་ཚུལ་བཞིན་སྲུང་བའི་ཕན་ཡོན་ནི།
སྤྱིར་དམ་ཚིག་ནི་ཡོན་ཏན་ཐམས་ཅད་སྐྱེ་བ་དང་གནས་པའི་གཞི་རྟེན་དུ་འགྱུར་ཏེ། སྤྱི་མདོ་ལས། ཇི་ལྟར་ས་གཞི་གཤིན་པ་ལ། །བརྟེན་ནས་ས་བོན་བཏབ་པ་ལས། །འབྲས་བུ་སྨིན་པར་གྱུར་པ་ཡིས། །གང་དག་འཚོ་བའི་སྲོག་འཛིན་ལྟར། །ཆོས་རྣམས་ཀུན་གྱི་གཞིར་གྱུར་པ། །དམ་ཚིག་འདི་ལ་གནས་པ་ན། །བླ་མེད་བྱང་ཆུབ་རྣམས་སྨིན་པས། །དགེ་བའི་སྲོག་འཛིན་དམ་པའོ། །ཞེས་སོ། །གནས་སྐབས་སུའང་བསམ་དོན་ཐམས་ཅད་ཡིད་བཞིན་དུ་འགྲུབ་པ་དང་། ཀུན་གྱི་ཡིད་དུ་འོང་བ་དང་། ལྷ་དང་མིའི་ཆེ་དགུ་རྣམས་ཀྱིས་བཀུར་གནས་ཐོབ་པ་དང་། རྒྱལ་བ་སྲས་དང་བཅས་པ་རྣམས་ཀྱིས་སྲས་དང་སྤུན་དུ་དགོངས་ནས་བྱིན་གྱིས་བརླབས་པ་དང་། དེ་བཞིན་གཤེགས་པ་ཉིད་ཀྱི་སྤྱོད་ཡུལ་ལ་ཞུགས་པས་རིག་པ་འཛིན་པའི་ས་ལ་རིམ་གྱིས་སྦྱོར་བར་བྱེད་པ་སྟེ། གསང་སྙིང་ལས། རྒྱལ་བའི་རིགས་མཆོག་འཛིན་པ་དེ། །འཇིག་རྟེན་གཙོ་དང་འཁོར་གྱིས་བཀུར། །དམ་པ་མཆོག་དང་དམ་པ་ཡིས། །སྲས་དང་སྤུན་དགོངས་བྱིན་གྱིས་བརླབས། །བདེ་གཤེགས་ཉིད་ཀྱི་ཡུལ་ལ་ཞུགས། །འཇིགས་མེད་ཀུན་ཏུ་བཟང་པོར་སྤྱོད། །ཞེས་སོ། །གལ་ཏེ་ཚེ་འདིར་རིམ་གཉིས་ཀྱི་ལམ་ལ་བརྩོན་མ་ནུས་ཀྱང་དམ་ཚིག་མ༵་ཉམ༵ས་ན་ཇི་ལྟར་འགོར་ཡང་རིང༵་མཐའ༵་སྐྱེ༵་བ༵་བཅུ༵་དྲུག༵་གམ༵་སྐྱེ་བ་བདུན་ན་རིམ་གཉིས་ཀྱི་ལམ་དང་འཕྲད་ནས་གྲོལ་བར་འགྱུར་ལ། ཤིན་ཏུ་མྱུར༵་བའི་དབང་དུ་བྱས་ན༵་དམ་ཚིག་རྣམ་པར་དག་ཅིང་ལམ་རིམ་གཉིས་ལ་འབད་པས་དབང་པོ་རྣོན་པོ་ཚེ༵་འདིར༵་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་འགྱུར་བའམ༵། དབང་པོ་འབྲིང་རྣམས་ནི་ཚེ་འདིར་དཔེའི་འོད་གསལ་མངོན་དུ་གྱུར་པ་ཞིག་ཡིན་ན་འཆི༵་ཁ༵་དོན་གྱི་འོད་གསལ་དུ་གྱུར་ནས་སློབ་པའི་ཟུང་འཇུག་གི་སྐུར་ལྡང་ལ། གལ་ཏེ་དོན་གྱི་འོད་གསལ་མངོན་དུ་གྱུར་པ་ཞིག་ཡིན་ན། འཆི་སྲིད་གཞི་དུས་ཀྱི་འོད་གསལ་དང་འདྲེས་པས་ཡང་དག་པའི་མཐའ་མངོན་དུ་བྱས་ཏེ་མི་སློབ་པའི་ཟུང་འཇུག་གི་སྐུར་ལྡང་ཞིང་། འབྲིང་གི་ཐ་མས་ཀྱང་སྲིད་པ་བར༵་དོ༵་རུ༵་རང་གི་ཉམས་ལེན་དང་། བླ་མ་ལ་མོས་གུས་དང་། དག་པའི་ཞིང་ཡིད་ལ་བྱས་པས་རང་བཞིན་སྤྲུལ་སྐུའི་ཞིང་དུ་དབུགས་དབྱུང་སྟེ་གྲོལ་བར་འགྱུར་རོ། །དེ་དག་གི་ཚེ་ཐོབ་པའི་ཡོན་ཏན་མཐའ་ཡས་པ་ཡོད་ནའང་ཐུན་མཆོག་གི་དངོས་གྲུབ་གཉིས་སུ་འདུ་བ་ཡིན་པས། ཐུན༵་མོང༵་གི་དངོས༵་གྲུབ༵་ཆུང་ངུ་ནི་ལས་ཆེན་བརྒྱད༵་ཐོབ་སྟེ། དགྱེས་རྡོར་ལས་གསུངས་པ་སྡོམ་དུ་བྱས་ན། དབང་དང་མངོན་སྤྱོད་དགྲ་སྡེ་འཇིག །བསྐྲད་དང་བསད་དང་དགུག་དང་ཞི། །རྒྱས་པ་ཡང་དག་འགྲུབ་པར་འགྱུར། །ཞེས་པ་སྟེ་དེ་རྣམས་ནི་གོ་སླའོ། །འབྲིང་ནི་གྲུབ་པ་བརྒྱད་དེ། གུར་ལས། གང་ཕྱིར་དེས་ནི་དཀའ་བ་མིན། །མིག་སྨན་གྲུབ་པས་ས་འོག་གི་གཏེར་མཐོང་བ་དང་ནི་རྐང་མགྱོགས་གྲུབ་པས་ཐག་རིང་པོར་ཡུད་ཙམ་གྱིས་བགྲོད་པ་དང་། །རལ་གྲི་དང་རོ་ལང་དོན་གཅིག་དེ་གྲུབ་པས་རྩ་གསུམ་གྱི་ལྷ་ཡུལ་སོགས་སུ་འགྲོ་ནུས་པ། དང་ནི་ས་འོག་གྲུབ་པས་ཀླུ་ཡུལ་སོགས་སུ་འགྲོ་ནུས་པ་དང་། །རིལ་བུ་གྲུབ་པས་སྟོབས་དང་གཟི་བརྗིད་ཆེ་ཞིང་མདོག་གསལ་བ་སོགས་དང་མཁའ་སྤྱོད་གྲུབ་པས་ནམ་མཁའ་ལ་འགྲོ་ནུས་ཤིང་ཚེ་ཡུན་རིང་དུ་གནས་པ་ཉིད་དང་། །མི་སྣང་བ་གྲུབ་པས་རང་ལུས་དང་དངོས་པོ་ཐམས་ཅད་མི་སྣང་བར་འགྱུར་ནུས་པ་དང་བཅུད་ཀྱིས་ལེན་པ་གྲུབ་པས་ཟས་གོས་སོགས་ལ་མ་ལྟོས་པར་ལུས་བཀྲག་མདངས་འབར་ཞིང་ཚེ་བསྐལ་པར་ཐུབ་པ་ལ་སོགས་པའོ། །གང་ཕྱིར་དེས་ནི་རྡོ་རྗེ་འཛིན། །མཉེས་པར་བྱས་ལས་མྱུར་དུ་ཐོབ། །ཅེས་ད༵ང་། ཆེན་པོ་ནི། དབ༵ང་ཕྱུག༵་གི་ཡོན་ཏན་བརྒྱད༵་དེ། ཇི་སྐད་དུ། འདོད་ཁམས་པ་ལྟར་གཟུགས་གདོས་བཅས་མིན་པས་ཕྲ་ཞིང་བསྟན་མེད་ཐོགས་མེད་དེ་གཟུགས་མེད་ལྟར་ཡིན་པས་རགས་པ་ཡང་བ་དང་། །སྤྲུལ་བསྒྱུར་སོགས་ཀུན་ལ་ཁྱབ་པ་དང་། མི་གཡོ་བའི་དགེ་བས་ཡང་དག་པར་ཐོབ་པ་ཉིད་དང་། །མེའི་ཕུང་པོ་ལྟར་རབ་ཏུ་འོད་གསལ་བ་ཉིད་དང་། བགྲེས་རྒུད་མེད་པས་རྒྱུན་མི་འགྱུར་བར་བརྟན་པ་དང་། །ཕ་རོལ་ཐམས་ཅད་དབང་དུ་འགྱུར་བས་དབང་ཕྱུག་ཉིད་དང་གཞན་གྱི་བསམ་པ་བཞིན་འདོད་རྒུར་བསྒྱུར་ནུས་པ་སྟེ་བརྒྱད་དོ། །ཞེས་སོ། །ཐུན་མོང་ཞེས་པའི་དོན་ནི་ཡོན་ཏན་འདི་དག་ཕྱི་རོལ་པ་ལའང་ཡོད་པས་འཇིག་རྟེན་པ་དང་འདས་ལམ་གཉིས་ཀའི་ཐུན་མོང་བ་དང་བསྐྱེད་རྫོགས་གཉིས་ཀའི་ཐུན་མོང་གི་ཡོན་ཏན་ཡིན་པས་ཀྱང་དེ་སྐད་ཅེས་བྱའོ། །དེ་ཡང་འཇིག་རྟེན་པས་བསམ་གཏན་གྱི་སེམས་དང་རྫས་སྔགས་ཙམ་ལ་བརྟེན་ནས་ཡོན་ཏན་དེ་དག་རྗེས་མཐུན་པ་ཙམ་འགྲུབ་ལ། བསྐྱེད་རིམ་པའི་ལམ་པས་བརྟན་པ་མ་ཐོབ་ཀྱང་དམིགས་པ་ཙམ་དང་། རྫས་སྔགས་སོགས་ལ་བརྟེན་ནས་དུག་ནད་ཞི་བ་དང་། ཕ་རོལ་གསོད་པ་སོགས་ལས་ཕྲན་ཚེགས་ཅི་རིགས་པ་འགྲུབ་ཅིང་བསྐྱེད་རིམ་ལ་བརྟན་པ་ཅུང་ཟད་ཐོབ་ནས། སྔགས་ཀྱིས་རྫས་བྱིན་གྱིས་བརླབས་ཏེ་རལ་གྲི་སོགས་རྫས་ཀྱི་རིག་འཛིན་གྲུབ་ནས་རང་གཞན་གྱི་དོན་བྱེད་པ་དང་། བསྐྱེད་རིམ་ལ་བརྟན་པ་ཐོབ་ནས་རྫོགས་རིམ་རྗེས་མཐུན་པ་ཙམ་དང་འབྲེལ་ཞིང་། ཉེ་རྒྱུ་ལ་བརྟེན་ནས་འདོད་གཟུགས་ཀྱི་རིག་འཛིན་གྲུབ་ནས་གཞན་དོན་བྱེད་པ་དང་། རང་ཉིད་ཀྱང་རྟེན་དེས་ཐུན་མིན་གྱི་རྫོགས་རིམ་བསྒོམ་སྟེ་མཆོག་གི་དངོས་གྲུབ་ལ་སྦྱོར་བར་བྱེད་དོ། །ཡང་དབང་རྣོན་འགའ་ཞིག་བསྐྱེད་རིམ་ཆེད་དུ་མ་བསྒོམས་ཀྱང་ཐུན་མོང་མིན་པའི་རྫོགས་རིམ་གྱིས་རླུང་སེམས་དབུ་མར་ཚུད་པའི་སྟོབས་ཀྱིས་རྫས་སྔགས་སོགས་ལ་མ་བསྟེན་པར་ཡོན་ཏན་འདི་དག་ངང་གིས་འབྱུང་བའང་ཡོད་ལ། གང་ལྟར་ཡང་བསྐྱེད་རྫོགས་ལ་བརྟེན་ནས་མཆོག་གི་དངོས་གྲུབ་ས་ལམ་རིམ་གྱིས་བགྲོད་ཚུལ་ནི། ཡིད་བཞིན་མཛོད་ལས། འཁོར་ལོ་བཞི་པོའི་རླུང་སེམས་ལས་རུང་ཚེ། །ལམ་བཞིའི་ཡོན་ཏན་རིམ་གྱིས་འཆར་བ་སྟེ། །དབུ་མའི་མདུད་པ་གཉིས་གཉིས་གྲོལ་བ་ལས། །ས་བཅུའི་ཡོན་ཏན་ནང་ནས་འཆར་བར་བཞེད། །ཅེས་པ་ལྟར་རིག་འཛིན་རྣམ་པ་བཞིས་བསྡུས་པའི་ལམ་སྟེ། འདི་ལ་སྒྱུ་འཕྲུལ་ཟུར་ལུགས་ཀྱི་བླ་མ་རྣམས་ཀྱི་བཤད་སྒྲོས་ལ། ལམ་ཆུང་ལས། ནུས་པ་ཐོབ་དང་མ་ཐོབ་ལས། །མཐོང་ལམ་གཉིས་སུ་འགྱུར་བ་ཡིན། །ཞེས་པའི་དངོས་བསྟན་ལྟར་དགོངས་པ་བླངས་ནས། དབང་རྟུལ་རྣམས་སེམས་ལྷ་སྐུར་སྨིན་ཅིང་ལུས་རྣམ་སྨིན་གྱི་རྒྱ་ལས་མ་གྲོལ་བའི་མཐོང་ལམ་པ་རྣམ་སྨིན་རིག་འཛིན་དང་། ལུས་སེམས་གཉིས་ཀ་འོད་གསལ་གྱི་ལྷ་སྐུར་གྲོལ་ནས་སྐྱེ་འཆི་མེད་པ་ཚེའི་རིག་འཛིན་བརྙེས་པའི་མཐོང་ལམ་པ་ཚེ་དབང་རིག་འཛིན་དུ་བཞེད་པའི་ཕྱིར། ལམ་མཐར་ཆགས་སུ་བགྲོད་པས་ཀྱང་རིག་འཛིན་གཉིས་པོ་དེ་དབང་པོ་རྣོ་རྟུལ་གྱིས་གང་རུང་ལས། གཉིས་ཀ་རིམ་གྱིས་ཐོབ་པར་མི་བཞེད་པས། རིག་འཛིན་བཞི་པོས་མཐོང་སྒོམ་མཐར་ལམ་གསུམ་བསྡུས་ཀྱི། ཚོགས་སྦྱོར་དང་མི་སློབ་པའི་ལམ་བསྡུས་པར་ནི་མི་བཞེད་དོ། །
ཀུན་མཁྱེན་ཆོས་རྗེས་ནི། རྣམ་སྨིན་རིག་འཛིན་གྱིས་ཚོགས་སྦྱོར་མཐར་ཐུག་པའི་ལམ་དང་། ཚེ་དབང་རིག་འཛིན་གྱིས་མཐོང་བའི་ལམ་དང་། ཕྱག་ཆེན་གྱིས་སྒོམ་པའི་ལམ་དང་། ལྷུན་གྲུབ་ཀྱིས་མི་སློབ་པའི་ལམ་རྣམས་བསྡུས་པས་རིག་འཛིན་བཞིས་ལམ་ལྔ་ཡོངས་རྫོགས་བསྡུས་པར་བཞེད་ལ། དེ་ཡང་མཐོང་ལམ་ཐོབ་པའི་ཚེ་ལུས་སེམས་འོད་གསལ་གྱི་ལྷ་སྐུར་གྲོལ་ནས་སྐྱེ་འཆི་ལས་འདས་ཤིང་། ཟུང་འཇུག་གི་ལྷ་སྐུ་ཕྱག་རྒྱ་ཆེན་པོས་ཕུང་ཁམས་སྐྱེ་མཆེད་ཀྱི་ཆོས་ཐམས་ཅད་ལ་བཏབ་པས་མ་དག་པའི་སྣང་བ་རང་མཚན་པ་མེད་པས་ན། གཙོ་ཆེ་བའི་དབང་དུ་མཐོང་སྒོམ་གཉིས་ལ་བཞག་ཅིང་། དེ་ཡང་སྐྱེ་འཆི་མེད་པའི་ལྡོག་པ་ནས་ཚེ་དབང་དང་། ཟུང་འཇུག་གི་ལྷ་སྐུ་གྲུབ་པའི་ལྡོག་པ་ནས་ཕྱག་ཆེན་དུ་བཞག་པ་ཙམ་ལས་དོན་ལ་དེ་གཉིས་ཐ་དད་མེད་ཅིང་། རིག་འཛིན་ཕྱི་མ་འདི་ཡང་སྐབས་འགའ་རེར་རིག་འཛིན་བཞིས་མཚན་ཉིད་ཐེག་པའི་ལམ་ལྔ་ཡོངས་རྫོགས་བསྡུས་པར་བཞེད་པའི་དོན་དུ་བཤད་དེ། རྒྱུའི་མི་སློབ་པའི་ལམ་ཀུན་ཏུ་འོད་གྱི་ས་དང་གཅིག་པར་གསུངས་པ་དང་། སྐབས་འགའ་ཞིག་ཏུ་རྡོ་རྗེ་ཐེག་པའི་མི་སློབ་པའི་ལམ་སྐུ་གསུམ་གྱི་ས་གསུམ་ཆར་ལ་གསུངས་པ་སྣང་ཡང་དོན་ལ་འདྲ་སྟེ་རྒྱུའི་ཀུན་ཏུ་འོད་ཀྱི་ས་ཇི་སྐད་དུ། ཁྱོད་ཀྱི་མཐར་ཕྱིན་ཀུན་ཏུ་འོད། །ཐབས་ཆེན་ཐེག་པའི་བསྟི་གནས་སོ། །ཞེས་པ་ལྟར་མཚན་ཉིད་ཐེག་པའི་མཐར་ཐུག་པ་འབྲས་བུ་སར་འདོད་པ་དེ་སྔགས་ཀྱི་ཐེག་པའི་མཐར་ལམ་པ་སྐུ་ལྔ་ལྷུན་གྲུབ་རྡོ་རྗེ་འཆང་གི་ཆ་ལུགས་འཛིན་པ་དེ་དང་དོན་གཅིག་པས། དེ་ལ་ལྷུན་གྲུབ་རིག་འཛིན་དུ་བཏགས་པ་དང་། སྔགས་རང་སའི་མཐར་འབྲས་སྐུ་ལྔ་ལྷུན་གྱིས་གྲུབ་པའི་ས་ནི་ལྷུན་གྱིས་གྲུབ་པའི་རིག་འཛིན་དངོས་ཏེ། དེས་ན་དེ་གཉིས་ཀ་དངོས་བཏགས་ཀྱི་སྒོ་ནས་བཤད་ཆོག་པར་སེམས་སོ། །གང་ལྟར་ཡང་བསྐྱེད་རྫོགས་ཀྱི་ལམ་གྱིས་ལམ་ལྔའི་ཡོན་ཏན་རིམ་བཞིན་ཐོབ་པ་ལ་བཞེད་པ་མི་མཐུན་པ་མེད་པས། ཚོགས་ལམ་གསུམ་གྱི་ཡོན་ཏན་དྲན་པ་ཉེར་བཞག་ལ་སོགས་པ་མཚན་ཉིད་ཐེག་པ་དང་ཐུན་མོང་གི་ཡོན་ཏན་རྣམས་ནི་བསྐྱེད་རིམ་དང་རྫོགས་རིམ་རྗེས་མཐུན་པ་ཙམ་གྱིས་ཐོབ་ཅིང་། ཐུན་མིན་སྣང་བ་ལྷར་ཤར་བ་ལ་མོས་པའམ་གོམས་པའི་ལྷ་སྐུ་ཞེས་ཟེར་ཞིང་། སྦྱོར་ལམ་དྲོད་རྩེ་ཡན་ཆད་དུ་བསྐྱེད་རིམ་དེ་ཐུན་མིན་གྱི་རྫོགས་རིམ་དང་ཟུང་འཇུག་ཏུ་གོམས་པའི་སྟོབས་ཀྱིས་རྩ་འཁོར་སོ་སོའི་རྩ་ཕྲ་ཟན་གྱི་མདུད་པ་འགའ་ཞིག་གྲོལ་ནས་ཐུན་མོང་བ་དབང་པོ་ལྔ་དང་སྟོབས་ལྔ་ཐོབ་སྟེ། ཐུན་མིན་དཔེའི་འོད་གསལ་བསྐྱེད་ཅིང་ལྷ་སྐུའི་སྣང་བ་ཡང་དག་ཅིང་རྒྱ་ཆེར་འཕེལ་བ་ལ་རླུང་སེམས་ཀྱི་ལྷ་སྐུ་ཟེར་ལ། སྦྱོར་ལམ་གྱི་ཉེ་རྒྱུའི་སྤྱོད་པ་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་གང་རུང་ལ་བརྟེན་ནས་འདས་ལམ་མངོན་དུ་འགྱུར་ཞིང་། འདི་ཡན་ཆད་དུ་དབུ་མར་རོ་རྐྱང་གི་མདུད་པ་གཉིས་གཉིས་གྲོལ་ནས་ཐུན་མོང་བ་བྱང་ཆུབ་ཡན་ལག་བདུན་དང་བརྒྱ་ཕྲག་བཅུ་གཉིས་ཀྱི་ཡོན་ཏན་དང་། སྦྱིན་པའི་ཕ་རོལ་ཏུ་ཕྱིན་ཅིང་ཐུན་མིན་སློབ་པའི་ཟུང་འཇུག་གི་ལྷ་སྐུར་ལྡང་བའི་སྟོབས་ཀྱིས་གཞན་དོན་རླབས་པོ་ཆེ་འགྲུབ་པ་དང་། དེ་ནས་ཐུན་མིན་གྱི་ཡོན་ཏན་ཟུང་འཇུག་གི་ལྷ་སྐུ་དེ་ཆེས་ཆེར་འཕེལ་ཞིང་རྣམ་པར་དག་པའི་སྟོབས་ཀྱིས་གཞན་དོན་ཀྱང་སྔ་མ་ལས་རླབས་ཆེ་བར་འགྲུབ་ཅིང་། འཕགས་ལམ་ཡན་ལག་བརྒྱད་དང་སྟོང་ཕྲག་བཅུ་གཉིས་ལ་སོགས་པ་ཀུན་རྫོབ་ཀྱི་ཡོན་ཏན་དང་། ཕར་ཕྱིན་ལྷག་མ་དགུ་སོགས་ཐུན་མོང་གི་ཡོན་ཏན་ཐམས་ཅད་ཀྱང་མཐར་ཕྱིན་ནས་སྣང་གསུམ་འཕོ་བའི་བག་ཆགས་ཤིན་ཏུ་ཕྲ་བ་དག་ནས་མཆོག༵་གི་དངོས༵་གྲུབ༵་མཐར་ཐུག་པ་མི་སློབ་པའི་ཟུང་འཇུག་སྐུ་གསུམ་གྱི་ཡོན་ཏན་ལ་ལྡོག་ཆས་ཕྱེ་བའི་ཁ༵་སྦྱོར༵་ཡན་ལག་བདུན༵་ལྡན༵་ཐོབ༵་པ་དེའི༵་ཕྱིར༵་ཆོས་སྐུའི་ཡོན་ཏན་རང༵་དོན་དང་། གཟུགས་སྐུའི་ཡོན་ཏན་གཞན༵་དོན༵་གཉིས༵་ལྷུན༵་གྱིས༵་གྲུབ༵་པ་ཡིན་ནོ། །
དེ་ལ་ཁ་སྦྱོར་ཡན་ལག་བདུན་ནི། ངག་གི་དབང་ཕྱུག་གི་ཞལ་ནས། གསུང་རྣམ་པ་ཐམས་ཅད་པ་ཐེག་པ་ཆེན་པོའི་ཆོས་ལ་ལོངས་སྤྱོད་རྫོགས་པ་དང་སྐུ་རྣམ་པ་ཐམས་ཅད་པ་ཤེས་བྱའི་སྣང་བརྙན་ཡོད་དགུར་འཆར་བའི་ཁ་སྦྱོར་དང་། ཐུགས་རྣམ་པ་ཐམས་ཅད་པ་གཟུང་འཛིན་གྱི་རྟོག་པ་ལས་གྲོལ་ཞིང་མི་འགྱུར་བའི་བདེ་བ་ཆེན་པོ་ལ་རོལ་པ་དང་། དེ་ཡང་མེད་དགག་གི་དཔྱད་མཐའ་ལས་གྲོལ་བའི་རང་བཞིན་མེད་པ་ལྷན་སྐྱེས་ཀྱི་ཡེ་ཤེས་སོ་སོ་རང་རིག་གི་རིག་པ་སྟེ་དེ་བཞི་ནི་ཆོས་སྐུའི་ཡོན་ཏན་ཡིན་ལ། །ཐུགས་རྒྱུད་སྙིང་རྗེས་ཡོངས་སུ་གང་ཞིང་ནོར་བུ་དང་དཔག་བསམ་གྱི་ཤིང་ལྟར་གཞན་དོན་འབད་མེད་དུ་འབྱུང་བ་དང་། ཐུགས་རྗེ་ཆེན་པོ་དེ་ཉིད་དུས་ནམ་དུ་ཡང་རྒྱུན་མི་འཆད་པར་འཇུག་པས་རྟག་པ་དང་། གདུལ་བྱའི་མོས་པ་བཞིན་དུ་གཟུགས་སྐུའི་བཀོད་པ་དང་ཆོས་སྒོ་མཐའ་ཡས་པ་འགོག་པ་མེད་པར་འཆར་བ་སྟེ་དེ་གསུམ་ནི་གཟུགས་སྐུའི་ཡོན་ཏན་ནོ། །ཞེས་གསུངས་པ་ལྟར་རོ། །གསང༵་སྔག༵ས་རིག༵་འཛིན༵་སྡོ༵མ་པའི༵་རི༵མ་པ༵ར་ཕྱེ༵་བ༵་སྟེ༵་བཞི༵་པའི་རྣམ་པར་བཤད་པ༵འོ༵། །
ལྔ་པ་དེ་གསུམ་གང་ཟག་གཅིག་གིས་ཉམས་སུ་ལེན་ཚུལ་གྱི་རིམ་པར་ཕྱེ་བ་ལ་བསྟན་བཤད་བསྡུ་གསུམ་ལས། དང་པོ་མདོར་བསྟན་པ་ནི།
ད་ནི་དེ༵་ལྟ༵་བུའི༵་སོར་བྱང་སྔགས་ཀྱི་སྡོམ༵་པ་གསུམ༵་པོ་དེ་རིམ་པར་ནོད་པའི་གང༵་ཟག༵་གི་རྒྱུད༵་གཅིག༵་ལ༵་འགལ་མེད་དུ་ཉམས་སུ་ལེན་ཚུལ་གྱི་མཐའ་དཔྱད་པས་དོན་བསྡུ་བའི་ཚུལ་བཤད་པར་བྱ་སྟེ། དེ་ལ་སྤྱིར་སྔ་ཕྱིར་བྱོན་པའི་སྐྱེས་བུ་དམ་པ་དག་གི་བཞེད་པ་མི་མཐུན་པ་མང་དུ་སྣང་ཡང་། བསྡུ་ན་སྡོམ་གསུམ་ངོ་བོ་གཅིག་ཏུ་འདོད་པ་དང་། ཐ་དད་དུ་འདོད་པའི་ལུགས་གཉིས་སུ་འདུ་ལ། ཐ་དད་དུ་འདོད་པ་ལའང་གོང་མས་འོག་མ་ཟིལ་གནོན་དུ་འདོད་པ་དང་། འོག་མ་གོང་མའི་རྟེན་དུ་བྱས་ཏེ་རྟེན་བརྟེན་པར་འདོད་པ་སོགས་ནང་གསེས་ཀྱི་དབྱེ་བ་འགའ་ཞིག་ཡོད་པ་དེ་རྣམས་ཕལ་ཆེར་གདུལ་བྱ་དང་དགོས་པའི་དབང་གིས་དེ་ལྟར་བཞག་པ་ཙམ་ལས་དོན་ལ་འགལ་བར་མ་མཐོང་སྟེ། ངོ་བོ་ཐ་དད་དུ་བཞེད་པ་དག་གིས་དགོངས་པ་ཡང་། དཔེར་ན་ཕར་ཕྱིན་ཐེག་པའི་སྐབས་ཕྱིན་དྲུག་སོ་སོའི་ངོ་བོ་རྣམ་པར་གཞག་པའི་དུས་སུ་སྦྱིན་པའི་ངོ་བོ་གཏོང་སེམས་དང་། ཚུལ་ཁྲིམས་ཀྱི་ངོ་བོ་སྤོང་བའི་སེམས་པ་སོགས་ངོ་བོ་ཐ་དད་པ་དྲུག་ཏུ་འཇོག་པ་ལ་ནི་ཐམས་ཅད་མཐུན་པར་སྣང་ལ། བྱང་ཆུབ་ཀྱི་སེམས་གཅིག་ལ་གྲངས་དང་ས་མཚམས་ཀྱི་དབྱེ་བའི་སྐབས་སུ་ཕར་ཕྱིན་ལ་སོགས་པའི་དཀར་ཆོས་ཐམས་ཅད་བྱང་ཆུབ་སེམས་སུ་ངོ་བོ་གཅིག་པ་ནི་ཐམས་ཅད་མཐུན་པ་ལྟར། སོར་སྡོམ་རྒྱུད་ལྡན་གྱི་བྱང་ཆུབ་སེམས་དཔའ་རྣམས་ཀྱིས་འཁོར་བའི་རྒྱུ་ལས་དང་ཉོན་མོངས་རང་མཚན་པ་རྣམས་སྤོང་བར་འདོད་པ་དང་། གཞན་དོན་དུ་འབྲས་བུ་འཁོར་བར་གནས་པར་འདོད་པ་གཉིས་སྡོམ་པ་དེ་གཉིས་ཀའི་ངོ་བོར་འཇོག་དགོས་པས་དེ་ཙམ་དུ་ཐ་དད་པ་ཡང་ཡིན་ལ། དེ་གཉིས་བྱང་ཆུབ་སེམས་ཀྱི་ངོ་བོར་གཅིག་པར་མི་བཞེད་པའང་མིན་པས་ན། སྔགས་སྡོམ་ལའང་དེའི་རིགས་པས་འགྲེས་སྦྱར་བར་བྱས་ན་འགལ་བ་མེད་ཀྱང་ངོ་བོ་དང་ལྡོག་པ་ཞེས་པའི་ཚིག་ཙམ་ལ་ཞེན་ནས། འགའ་ཞིག་གིས་སྡོམ་པ་གསུམ་པོ་རྣམ་པ་ཐམས་ཅད་དུ་ཡང་ན་གཅིག་གམ། ཡང་ན་ཐ་དད་པ་ཡིན་ནོ་སྙམ་དུ་འགལ་བར་འཛིན་པ་དག་གི་ངོར། མཁས་གྲུབ་ཆེན་པོ་དེ་དག་གིས་ཕན་ཚུན་གཅིག་གིས་གཅིག་ལ་དགག་བཞག་མཛད་པ་ཙམ་ལས་ཕྱོགས་རིས་སུ་བཅད་ནས་ཕན་ཚུན་སུན་ཅི་བྱུང་དུ་བརྗོད་པ་ནི་མིན་ལ། དེ་བཞིན་དུ་གསར་རྙིང་གི་ལྟ་གྲུབ་འཇོག་ཚུལ་ཡང་གདུལ་བྱའི་དབང་དང་། གནས་སྐབས་དགོས་པའི་དབང་གིས་བཞེད་པ་མི་མཐུན་པ་ལྟ་བུ་དང་། ཕན་ཚུན་དགག་སྒྲུབ་ཀྱི་ཚུལ་ཡང་སྔར་བྱོན་པ་དང་ད་ལྟར་བཞུགས་པའི་སྐྱེས་བུ་དམ་པ་རྣམས་ཀྱིས་མཛད་མོད། དེ་ཡང་རང་རང་གང་དུ་ཞུགས་པའི་ལམ་བཟང་དེ་ལ་ངེས་པ་མ་རྙེད་ཅིང་ཐེ་ཚོམ་ཟ་བའི་གང་ཟག་དག་གི་ངོར་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུའི་ཚུལ་དུ་གཟིགས་ནས། རང་ཕྱོགས་ཀྱི་ལྟ་གྲུབ་ལ་ཐེ་ཚོམ་ཅན་དེ་དག་གིས་ཡིད་ཆེས་རྙེད་པའི་ཕྱིར་དེ་ལྟར་མཛད་པ་ནི། འཆད་རྩོད་རྩོམ་གསུམ་མཁས་པའི་བྱ་བ་ཡིན་པས་ཉེས་པ་མེད་པར་མ་ཟད་དོན་དང་ལྡན་པ་ཡིན་ལ། འོན་ཀྱང་སོ་སྐྱེ་ལས་དང་པོ་པ་རྣམས་ཕལ་ཆེར་རང་རང་ཚེ་རབས་སྔོན་མའི་ལས་འབྲེལ་གྱིས་ལམ་གང་ལ་ཞུགས་པ་དེ་ལ་ངེས་པ་རྙེད་ནས་སློབ་དགོས་པ་ལ། དེ་ལྟར་མི་བྱེད་པར་སུ་དང་སུའི་ཅི་ཞིག་ཟེར་བ་དེ་ལ་ཉན་ནས་རྗེས་སུ་སྙེགས་པ་ལྟ་བུ་བྱེད་ཀྱང་། མཐར་གང་ལ་ཡང་གཏད་སོ་མེད་པའི་ལམ་བར་གྱི་ཁྱི་སྡོམ་ལྟ་བུ་དེ་འདྲ་འོང་བ་དང་། ཡང་འགའ་ཞིག་ཚད་མ་གསུམ་གྱིས་རང་ཕྱོགས་སྒྲུབ་པ་དང་། གཞན་ཕྱོགས་སུན་འབྱིན་པའི་རྣམ་དཔྱོད་མེད་བཞིན་རང་ལྟ་མཆོག་ཏུ་འཛིན་པའི་ཞེན་པ་ཙམ་གྱིས་རང་ལུགས་འདི་ནི་མཆོག་ཡིན་ནོ། །དེ་དང་མི་མཐུན་པའི་གཞན་ལུགས་ཐམས་ཅད་ནི་དམན་པའོ་སྙམ་དུ་སེམས་ནས། རང་གི་ཕྱོགས་ཙམ་ཤེས་པའི་ཆོས་དེ་ཉམས་སུ་མི་ལེན་པར་མ་ཟད། དོན་མེད་པའི་ཆགས་སྡང་དང་ཕྱོགས་ཞེན་ངན་པས་རང་རྒྱུད་དཀྲུགས་ཏེ། སྐྱེས་བུ་དམ་པ་གཞན་དང་གཞུང་ལུགས་བཟང་པོ་གཞན་ལ་གཤེ་ཞིང་སྒྲོ་སྐུར་འདེབས་པ་དེས་ནི། གང་ཟག་དམ་པ་དང་ཆོས་ལ་བསྟེན་པའི་ཉེས་པ་ཚད་མེད་པ་གསོག་པར་འགྱུར་ཏེ། རྒྱལ་སྲས་ཞི་བ་ལྷའི་ཞལ་ནས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་བསྐྱེད་པར་བྱེད་པ་དེ། །ངན་སེམས་སྐྱེས་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་དང་། མདོ་སྡེའི་རྒྱན་ལས། མི་རིག་པ་ཡི་གཟུགས་ལའང་མི་རིགས་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་ཕྱིར་བཏང་སྙོམས་བཞག་ལེགས་ཉེས་པ་མེད། །ཅེས་དང་། རྒྱུད་བླ་མ་ལས། གང་ཞིག་ཡང་ཡང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང་། །ཕ་མ་དགྲ་བཅོམ་གསོད་པར་བྱ་བ་མིན་བྱེད་མཆོག་ཚོགས་འབྱེད་པའི་མི། །དེ་ཡང་ཆོས་ཉིད་ངེས་པར་བསམ་ན་མྱུར་དུ་དེ་ལས་ཐར་འགྱུར་གྱི། །གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །ཅེས་གསུངས་པའི་ཕྱིར། རང་ཅག་རྣམས་ཀྱིས་ནི་གཞུང་ལུགས་ཐམས་ཅད་གདམས་པར་ཤར་བ་དང་། གྲུབ་མཐའ་ཐམས་ཅད་འགལ་མེད་དུ་རྟོགས་པ་ཞིག་བྱུང་ན་ལེགས་མོད། དེ་ཙམ་མིན་ཀྱང་རང་རང་གང་དུ་ཞུགས་པའི་ལམ་དེ་ལ་ངེས་པ་ཅི་རྙེད་དང་། ཉམས་སུ་ཅི་ལོན་བྱས་ནས་ཆོས་ལུགས་ཐ་དད་པ་གཞན་ཐམས་ཅད་ལ་དག་སྣང་རེ་འབྱོང་ན་རང་གི་ཐོས་བསམ་བདུད་ལས་སུ་མི་འགྱུར་ཞིང་། རང་རྒྱུད་ཆུད་ཟོས་སུ་མི་འགྲོ་བ་མ་ཟད། ཐོས་བསམ་བྱས་པ་ལ་ཡང་དོན་དགོས་ཆེ་བས་གལ་ཆེ་བར་གདའ། དེ་རྣམས་སྐབས་འདིར་བཤད་པ་ལ་དགོས་པ་ཆེར་མེད་ཀྱང་བློ་གསར་པ་རྣམས་ལ་ཅུང་ཟད་ཕན་ནམ་སྙམ་དུ་བྲིས་པ་ཡིན་ནོ། །
ད་ནི་སྐབས་འདིར་བཤད་པའི་དོན་མདོ་རྒྱུད་དགོངས་འགྲེལ་དང་བཅས་པའི་དོན་ལ་ཤེས་རབ་གསུམ་གྱི་སྤོབས་པ་ཟད་མི་ཤེས་པ་མངའ་བ་ཀུན་མཁྱེན་རོང་ཀློང་རྣམ་གཉིས་དང་། ལྷག་བསམ་རྣམ་པར་དག་པས་བསྟན་འགྲོའི་དོན་ཁུར་དུ་བཞེས་པ་ལོ་ཆེན་རིན་ཆེན་བཟང་པོ་དང་། གནས་ལྔ་རིག་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་སོགས་གསར་སྙིང་གི་མཁས་གྲུབ་དུ་མའི་དགོངས་པ་རྨ་མེད་པ་ཉིད་གཞུང་འདིར་བཀོད་པའི་དོན་ངོས་བཟུང་བ་ནི། སྡོམ་པ་གསུམ་པོ་དེ་རང༵་རང་གི་ལྡོག༵་པ་མ༵་འདྲེས༵་པ་དང་། དགག༵་བྱ་དང་དགོ༵ས་པ་ཡོང༵ས་སུ༵་རྫོག༵ས་པ་དང་། སྡོམ་པ་འོག་མའི་ངོ༵་བོ༵་གོང་མར་གནས༵་འགྱུར༵་བ་དང་། འོག་མའི་ཡོན༵་ཏན༵་གོང་མར་ཡར༵་ལྡན༵་གྱི་ཚུལ་དུ་ཡོད་པས༵་དང་། རྣམ་པ་འགལ་བར་སྣང་ཡང་གན༵ད་ཀྱིས༵་མི༵་འགལ༵་བ་དང་། དུས༵་དང་སྐབས༵་གང༵་དུ་གོང་འོག་གང་གཙོ༵་བོར་སྤྱད༵་དགོས་པའི་ཚུལ་ཏེ་རྣམ་པ་དྲུག་པོ་འདི་ནི། ཀུན་མཁྱེན་དྲི་མེད་འོད་ཟེར་གྱིས་བསམ་གཏན་ངལ་གསོ་ལས། ཉན་ཐོས་བྱང་ཆུབ་སེམས་དང་རིག་པ་འཛིན། །སྡོམ་པ་གསུམ་པོ་དག་དང་མི་འགལ་བར། །རང་རྒྱུད་བསྡམ་ཞིང་གཞན་ཕན་ཅི་འགྲུབ་དང་། །ཅིར་སྣང་དག་པའི་ལམ་དུ་བསྒྱུར་བར་བྱ། །ཞེས་པའི་དོན་འགྲེལ་པ་ཤིང་རྟ་རྣམ་དག་ཏུ་འཆད་པ་ན། ཇི་སྐད་དུ། འོ་ན་གང་ཞེ་ན། གང་ཟག་གཅིག་གི་རྒྱུད་ལ་སུམ་ལྡན་དུ་སྲུང་བ་ལ། རང་ལྡོག་མ་འདྲེས། དགག་དགོས་ཡོངས་རྫོགས། ངོ་བོ་གནས་འགྱུར། ཡོན་ཏན་ཡར་ལྡན། སྡོམ་པ་གསུམ་གནད་ཀྱིས་མི་འགལ་བ། དུས་སྐབས་ཀྱི་གཙོ་བོར་གང་འགྱུར་དུ་བྱ་བ་དང་དྲུག་གོ །ཞེས་གསུངས་པ་དང་དགོངས་པ་གཅིག་གོ །
གཉིས་པ་རྒྱས་པར་བཤད་པ་ལ་དོན་དྲུག་ལས། དང་པོ་རང་ལྡོག་མ་འདྲེས་པ་ནི།
སྡོམ་པ་གསུམ་པོ་དེ༵་ཡང༵་གང་ལས་བླང༵་བའི་ཡུལ༵། གང་གིས་ལེན་པའི་བསམ༵་པ༵། ཇི་ལྟར་ལེན་པའི་ཆོ༵་ག༵་རྣམས༵་ཐ་དད་པའི་སྒོ་ནས། ཇི་སྲིད་དུ་བླང་བའི་དུས་ཀྱང་སོ༵་སོར༵་ངེས༵་པའི་ཕྱིར༵་ན། ངོ་བོ་གནས་འགྱུར་ཀྱང་རང༵་རང༵་གི་ལྡོག༵་པ་ལ་གཞི་མཐུན་པ་མི་སྲིད་པས་མ༵་འདྲེས༵་པར་ཡོད་པ་ཡིན༵་ཏེ། ཐོབ་ལ་མ་ཉམས་པར་སོ་སོར་གནས་པའི་ཕྱིར། དེ་ཡང་ཡིན་ཏེ་སོ་ཐར་ནི་ཇི་སྲིད་འཚོའི་བར་དང་། བྱང་སྡོམ་ནི་སྙིང་པོ་བྱང་ཆུབ་ཀྱི་བར་དུ་ཁས་བླངས་ཀྱི། སྔགས་སྡོམ་ཐོབ་དུས་དེ་དང་དེ་ཉམས་རྐྱེན་དང་གཏོང་རྒྱུར་མ་བཤད་པས། དཔེར་ན་བསམ་པ་སེམས་བསྐྱེད་ཀྱིས་ཟིན་པས་ཆོ་ག་ཉན་ཐོས་ཀྱི་ལུགས་ལྟར་བླང་བའི་ཐེག་ཆེན་སོ་ཐར་རམ། ཉན་ཐོས་ཀྱི་དགེ་སློང་གི་སྡོམ་པ་ཉིད་སླར་སེམས་བསྐྱེད་བླངས་པས་དེར་གནས་གྱུར་པའི་རྒྱུད་ཀྱི་སོ་ཐར་གྱི་སྡོམ་པ་གང་ཡིན་ཀྱང་རུང་སྟེ། དེ་ལ་ཀུན་སློང་བྱང་ཆུབ་སེམས་ཀྱི་ལྡོག་པ་དང་སྡོམ་པའི་ལྡོག་པ་གཉིས་ཡོད་པ་ལས། སྔ་མ་ཚེ་འཕོས་པའི་དུས་སུ་མི་གཏོང་སྟེ། དེ་བྱང་སེམས་ཀྱི་སྡོམ་པའི་གཏོང་རྒྱུ་མ་ཡིན་པའི་ཕྱིར། ཕྱི་མ་སྡོམ་པ་ཁས་བླངས་པའི་དུས་ཀྱི་ལྡོག་ཆ་ནི་གཏོང་སྟེ། ཇི་སྲིད་འཚོའི་མཐའ་ཅན་ཡིན་པའི་ཕྱིར། དེ་ལྟར་ཡང་རབ་དབྱེ་ལས། ཐེག་ཆེན་སོ་སོ་ཐར་ཡིན་ཡང་། །དགེ་སློང་ལ་སོགས་སྡོམ་པ་ཡི། །ལྡོག་པ་ཤི་བའི་ཚེ་ན་གཏོང་། །བྱང་ཆུབ་སེམས་ཀྱི་ལྡོག་པ་དང་། །དེ་ཡི་འབྲས་བུ་ཤི་ཡང་འབྱུང་། །ཞེས་གསུངས་པའི་ཕྱིར་རོ། །
གཉིས་པ་དགག་དགོས་ཡོངས་རྫོགས་ནི།
སྡོམ་པ་གསུམ་ཀས་དག༵ག་བྱ༵་རང་རྒྱུད་ཀྱི་ཉོན༵་མོང༵ས་པ་དང་། དེས་ཀུན་ནས་བསླང་བའི་མི་དགེ་བ་སྡོམ་པར་གཅིག་སྟེ། འདུལ་བ་ལུང་ལས། ཆོས་གང་ཞིག་དངོས་དང་བརྒྱུད་ནས་ཀུན་ཏུ་འདོད་ཆགས་པའི་རྒྱུར་འགྱུར་གྱི་ཀུན་ཏུ་འདོད་ཆགས་དང་བྲལ་བར་མི་འགྱུར་བ་འདི་ནི་ཆོས་མ་ཡིན། འདུལ་བ་མ་ཡིན། སྟོན་པའི་བསྟན་པ་མ་ཡིན་པར་ཤེས་པར་གྱིས་ཤིག ཆོས་གང་ཞིག་དངོས་དང་བརྒྱུད་ནས་ཀུན་ཏུ་འདོད་ཆགས་དང་བྲལ་བའི་རྒྱུར་འགྱུར་གྱི་ཀུན་ཏུ་འདོད་ཆགས་ཀྱི་རྒྱུར་མི་འགྱུར་བ་འདི་ནི་ཆོས་ཡིན། འདུལ་བ་ཡིན། སྟོན་པའི་བསྟན་པ་ཡིན་པར་ཤེས་པར་བྱོས་ཤིག་ཅེས་པ་ལ་སོགས་པ་གསུངས་སོ། །དགོས༵་པ༵་ཉོན་མོངས་པ་དེས་རང་རྒྱུད་མི༵་འཆིང༵་བར༵་ཡང་མཚུངས་ཏེ། མི་ཚངས་སྤྱོད་ལྟ་བུ་ཉན་ཐོས་པས་མི་སྤྱོད་པ་དང་། གོང་མ་གཉིས་ཀྱིས་ཐབས་ཀྱིས་ཟིན་པས་སྤྱད་པ་གཉིས་ཀ་འདོད་པའི་དྲི་མས་མ་གོས་པར་འདྲ་བས། རྣམ་པ་མི་འདྲ་ཡང་རང༵་རང༵་གི་ལམ༵་གྱི༵་ངོས༵་ནས༵་དགག་དགོས་ཀྱི་ཡོན་ཏན་ཡོང༵ས་སུ༵་རྫོགས༵་ཏེ། ཉན་ཐོས་པས་བདེན་གཉིས་རྫས་ཡོད་དུ་བལྟས་ནས་སོ་ཐར་གྱིས་ཉོན་མོངས་པ་སྤོང༵་བ་དང་། བྱང་ཆུབ་སེམས་དཔས་རང་བཞིན་མེད་པར་ཤེས་ནས་ཆོས་ཉིད་དུ་བསྒྱུར༵་བ་དང་། གསང་སྔགས་པས་དེ་ཡེ་ཤེས་ཀྱི་རང་བཞིན་དུ་བལྟས་ཏེ་ལམ༵་དུ༵་བྱེད༵་པའི༵་ཚུལ་སོ༵་སོ༵་བ་ལྟར་སྣང་ཡ༵ང་། འཆིང་བྱེད་ཀྱི་ཉོན༵་མོང༵ས་རང༵་མཚན༵་པ་རྣམས་སྤོང༵་བར༵་མཁས༵་པ་རྣམ༵ས་མཐུན༵་ཏེ། དཔེར་ན་དུག་སྤོང་བ་དང་། སྨན་གྱིས་སྦྱོང་བ་དང་། སྔགས་ཀྱིས་བཏབ་སྟེ་བཟའ་བ་གསུམ་ཀས་ཀྱང་དུག་གིས་མི་གནོད་པའི་དགོས་པ་སྒྲུབ་པར་གཅིག་པ་བཞིན་ནོ། །
གསུམ་པ་ངོ་བོ་གནས་འགྱུར་བ་ནི།
ཉོན་མོངས་རང་ག་མས་ཀུན་ནས་བསླང་བའི་སྒོ་གསུམ་གྱི་ལས་ཀྱིས་འཁོར་བར་འཆིང་བས། དེ་ཉིད་ཤེས་རབ་དང་སྙིང་རྗེ་ཕྱོགས་གཅིག་གིས་བཟུང་ནས་ཉེས་སྤྱོད་སྤོང་བའི་སྡོམ་པ་ལ་ཞུགས་པ་ན། གནས་སྐབས་མངོན་མཐོ་དང་མཐར་ཐུག་ཐར་པའི་རྒྱུར་འགྱུར་བའི་སོ༵་ཐར༵་དེ་ཉིད་ཀུན༵་སློང༵་སེམ༵ས་བསྐྱེད༵་དང་ཤེས་རབ་ཆེན་པོ་གཉིས་ཀྱིས༵་ཟིན༵་ནས་གཞན་དོན་གྱི་བྱ་བ་ལ་ཞུགས་ན༵་བྱང་ཆུབ་ཆེན་པོར་གྲོལ་བའི་རྒྱུར་འགྱུར་བ་བྱང་ཆུབ་སེམས་དཔའི་ཉེས༵་སྤྱོད༵་སྡོམ༵་པ༵་ཞེས༵་བྱ༵་བའི༵་ཚུལ༵་ཁྲིམ༵ས་ཡིན༵་ལ། དེ་ཉིད་ཀྱང་དབང༵་ཐོབ༵་ཅིང་ཐབས་ཤེས་ཆེན་པོས་ཡོངས་སུ་ཟིན་པ་ནི། བླ་ན་མེད་པའི་བྱང་ཆུབ་ཆེན་པོར་འབད་རྩོལ་མེད་པར་ལྷུན་གྱིས་གྲུབ་པའི་རྒྱུར་རྡོ༵་རྗེ༵་འཛིན༵་པའི༵་སྡོམ༵་པར༵་འགྱུར༵་བ་དེའི༵་ཕྱིར༵་འོག་མ་གཉིས་ཀྱི་སྐབས་སུ་རང་དོན་ཡིད་བྱེད་ཐ་མལ་སྣང་ཞེན་རེ་ཡོད་པ་བཏང་ནས། གཞན་གནོད་གཞི་བཅས་སྤོང་བ་དང་། གཞན་ཕན་གཞི་བཅས་སྒྲུབ་པའི་སེམས་པ་གཉིས་སྔགས་སྡོམ་གྱི་ངོ༵་བོ༵ར་གནས༵་འགྱུར༵་བ་ཡིན༵་ནོ༵་ཞེས༵་འབུམ༵་ཕྲག༵་ལྔ༵་པའི༵་ལུང༵་གིས༵་གསལ༵་བར༵་གྲུབ༵་སྟེ། དེ་ཉིད་ལས། རྡོ་ཡི་རིགས་ཀྱི་བྱེ་བྲག་ཅིག །ཅེས་པ་ལ་སོགས་པ་སྔར་གསུངས་པ་ལྟར་རམ། ཡང་ན་གསང་བ་སྤྱོད་པའི་རྒྱུད་ལས། དཔེར་ན་རྡོ་ལས་ཟངས་སུ་འགྱུར། ། ཟངས་ལས་གསེར་གྱི་རྣམ་པ་སྟེ། །ཟངས་ཀྱི་དུས་ན་རྡོ་མེད་ལ། །གསེར་དུ་གྱུར་པས་ཟངས་མི་སྣང་། །རིག་འཛིན་ནང་གི་དགེ་སློང་ལ། །སོ་སོ་ཐར་དང་བྱང་ཆུབ་སེམས། །
གཉིས་པོ་གནས་པ་ཉིད་དུ་ནི། །
སངས་རྒྱས་ཉིད་ཀྱིས་མ་གསུངས་སོ། །ཞེས་པ་ལྟར་སྔགས་སྡོམ་ཐོབ་སྟེ་ཐབས་ཤེས་ཁྱད་པར་ཅན་གྱི་ཡེ་ཤེས་རྒྱུད་ལ་སྐྱེས་ན་འོག་མ་གཉིས་ཀྱི་དམན་སེམས་དང་ཐ་མལ་སྣང་ཞེན་གྱི་ལྡོག་ཆ་དེ་དུས་མི་གནས་ལ། སྡོམ་པའི་ངོ་བོ་ནི་རིགས་ལྔ་སྤྱིའི་རྣམ་སྣང་གི་དམ་ཚིག་ཏུ་གནས་འགྱུར་བས་ཐ་དད་པ་མེད་དོ། །
བཞི་པ་ཡོན་ཏན་ཡར་ལྡན་ནི།
གང་ཟག་འཇིག༵་རྟེན༵་པ་དང་། བསླབ་གསུམ་གྱི་ཉམས་ལེན་ཅུང་ཟད་རྒྱུད་ལ་འབྱོར་བའི་རྣལ༵་འབྱོར༵་པ་དང་། དེ་ཡང་ཐབས་ཤེས་ཁྱད་པར་ཅན་གྱིས་ཟིན་པའི་རྣལ༵་འབྱོར༵་པ་རྣམས་བློ་ན་འཕར་བའི་ཁྱད༵་པར་གྱིས༵་གོང༵་མ༵་གོང༵་མས༵་འོག་མ་འོག་མ་རྣམས་ཀྱི་རྒྱུད་ཀྱི་དམན་སེམས་དང་། སྣང་ཞེན་ལ་སོགས་པ་ལ་གནོད༵་ཅིང་སྤོང་བའི་ཕྱིར༵་དང་། འོག༵་མ༵འི༵་སྡོམ་པ་བསྲུངས་པའི་ཡོན༵་ཏན༵་གོང་མའི་སྡོམ་པའི་ངང་དུ་ཡ༵ར་ལྡན༵་གྱི་ཚུལ་གྱིས་འོག༵་མ༵་ཟིལ༵་གྱིས༵་གནོ༵ན་པའི་ཕྱིར་ཏེ། གསང་སྙིང་ལས། བླ་མེད་མཆོག་གི་དམ་ཚིག་ཏུ། །འདུལ་བའི་དབང་གིས་ཚུལ་ཁྲིམས་དང་། །ཇི་སྙེད་སྡོམ་པ་བསམ་ཡས་པ། །མ་ལུས་ཀུན་འདུས་རྣམ་པར་དག །ཅེས་སོ། །
ལྔ་པ་གནད་ཀྱིས་མི་འགལ་བ་ནི།
སྡོམ་པ་འོག་མ་གཉིས་གོང་མར་འདུས་པ་མི་འཐད་དེ། སོ་ཐར་གྱིས་ཕམ་བཞི་ཆ་བཅས་སྤོང་བ་དང་། བྱང་སེམས་ཀྱིས་སེམས་ཅན་ལ་འཚེ་བ་ཆ་བཅས་ལས་ལྡོག་ནས་གཞན་ལ་ཕན་འདོགས་པ་དེ་སྔགས་སྡོམ་གྱི་སྤྱད་པར་བྱ་བའི་དམ་ཚིག་ལྔ་དང་དངོས་སུ་འགལ་བའི་ཕྱིར་སྙམ་ན། རྣམ་པ་འགལ་བ་ལྟར་སྣང་ཡང་། ཕམ་བཞིའི་ནང་ཚན་མི་ཚངས་སྤྱོད་ལྟ་བུ་ལ་མཚོན་ན། འདུ༵་ཤེས༵་གསུམ༵་གྱི༵་སྒོ་ནས༵་ལས་རྒྱ་བསྟེན་པའི་ཚེ་འཁྲིག༵་སྤྱོད་ཀྱི་རྣམ་པ་ལྟར་སྣང་ན༵འང་རྣལ༵་འབྱོར༵་པ་དེ༵་ལ་ཡུལ་གྱི་འདུ་ཤེས་རང་མཚན་པ་དེ་ལོག་ནས་ཡབ་ཡུམ་ལྷའི་འདུ་ཤེས་སུ་གནས་འགྱུར་པས་ཡུལ༵་གྱི་ཡན་ལག་མ་ཚང་ཞིང་། སྲེད་པ་རང་མཚན་པ་དེ་བདེ་ཆེན་ལ་ཆོས་ཀྱི་འདུ་ཤེས་སུ་གནས་གྱུར་པས་བས༵མ་པའི་ཡན་ལག་མ་ཚང་ལ། ཆགས་པས་བྱ་བའི་སྦྱོར་བ་དེ་བྱེད་པ་སྡོམ་པའི་ཐབས་མཁས་ཀྱིས་ཟིན་པས་སྦྱོར༵་བའི༵་ཡན་ལག་མ་ཚང་བ་དང་། མཐར་ཐུག་ཐིག་ལེ་འཕོས་པས་བདེ་བའི་སིམ་པ་བདག་གིར་བྱེད་པ་དེ་ཆགས་པའི་རོ་ཡེ་ཤེས་སུ་བསྒྱུར་ཞིང་ཐིག་ལེ་འཛག་མེད་དུ་འཆིང་བའི་ཕྱིར་མཐ༵ར་ཐུག༵་གི་ཡན་ལག་མ༵་ཚ༵ང་བ༵ས་ན་ཆོས་ཐམས་ཅད་སེམས་ཉིད་རང་སྣང་དུ་ཤེས་པས་རྨི༵་ལ༵མ་གྱི་གནས་སྐབས་ན་བྱ་བ་བྱས་པ་ཇི༵་བཞི༵ན་དུ་གནད༵་ཀྱིས༵་འགལ༵་བ་ནི་མི༵་སྲིད༵་དེ། གསང་སྙིང་ལས། མ་ཆགས་པ་ལ་ཆགས་པ་དང་། །ཆགས་པ་ཉིད་ན་ཆགས་པ་མེད། །དེ་ནི་ཚངས་མཆོག་རྒྱལ་པོ་སྟེ། །ཤིན་ཏུ་ཆགས་པ་ཆེན་པོ་ཡིན། །ཞེས་དང་། ཡེ་ནས་སྐྱེ་མེད་དེ་བཞིན་ཉིད། །སྒྱུ་མར་སྣང་བ་མིག་ཡོར་ཚུལ། །སྦྱོར་སྒྲོལ་བྱ་བ་ཀུན་བྱས་ཀྱང་། །རྡུལ་ཆ་ཙམ་ཡང་བྱས་པ་མེད། །ཅེས་གསུངས་པའི་ཕྱིར་རོ། །དྲུག་པ་གནས་སྐབས་གང་གཙོར་སྤྱོད་པ་ནི། སྡིག༵་ཏོ༵་མི༵་དགེ༵་བའི༵་ཕྱོགས༵་རང་བཞིན་གྱི་ཁ་ན་མ་ཐོ་བ་རྣམས་དང༵་། ཚོག༵ས་པ་མང་པོ༵འི་གསེ༵བ་ཏུ་ལས་དང་པོ་པ་རྣམས་ལྟ་ཅི་སྨོས་ཀྱང་། རང་རྒྱུད་ལ་ཉེས་པས་མི་གོས་པའི་རྣལ་འབྱོར་པ་རྣམས་ཀྱིས་ཀྱང་གདུལ་བྱའི་རྒྱུད་ཆུད་མི་ཟ་བའི་ཕྱིར་འོ༵ག་མ༵་ཉན་ཐོས་ཀྱི་ལུགས་གཙོ༵་བོར༵་བྱེ༵ད་དགོས་ཏེ། གསང་འདུས་ལས། ཕྱི་རུ་ཉན་ཐོས་སྤྱོད་པ་སྐྱོང་། །ནང་དུ་འདུས་པའི་དོན་ལ་དགའ། །ཞེས་དང་། སློབ་དཔོན་ཆེན་པོ་པདྨས། ཕྱི་ལྟར་ལག་ལེན་མདོ་སྡེའི་ལུགས་སུ་སྤྱད། །རྒྱུ་འབྲས་སྤང་བླང་ཞིབ་པའི་དགོས་པ་ཡོད། །ཅེས་གསུངས་པའི་ཕྱིར་རོ། །ཡང་བྱང་ཆུབ་སེམས་དཔའ་རང་འདོ༵ད་ཡིད་ལ་བྱེད་པ༵ས་དབེ༵ན་པ༵་ན་གཞན་དོན་དུ་འགྱུར་ངེས་པའི་ལུས་ངག་གི་མི་དགེ་བ་བདུན་གནང་བ་ད༵ང་། གསང་སྔགས་ཀྱི་ཐུན་མོང་མ་ཡིན་པའི་སྤྱོ༵ད་པ་སྤྱད་པ༵འི་དུ༵ས་ད༵ང་དབེ༵ན་པ༵ར་ནི་གས༵ང་བ་སྔགས༵་ཀྱི་སྤྱོད་པ་རྣམས་སྤྱ༵ད་ན་འོག་མ་རྣམས་དང་འགལ་བ་ལྟར་སྣང་ཡང་ལྟུང་བའི་གཟུགས་བརྙན་ཙམ་ལས་དོན་ལ་ཉེས་པ་མེད་པར་མ་ཟད་དགོས་པ་དང་ལྡན་ཏེ། སློབ་དཔོན་ཆེན་པོས། ནང་ལྟར་གསང་སྔགས་ཐུན་མོང་ལུགས་སུ་སྤྱད། །བསྐྱེད་རྫོགས་དོན་དང་འབྲེལ་བའི་དགོས་པ་ཡོད། །གསང་བ་གསང་ཆེན་ཨ་ཏིའི་ལུགས་སུ་སྤྱད། །ཚེ་གཅིག་འོད་སྐུར་གྲོལ་བའི་དགོས་པ་ཡོད། །ཅེས་དང་། རབ་དབྱེ་ལས། འདི་ལ་སྡིག་ཏོ་མི་དགེའི་ཕྱོགས། །ཕལ་ཆེར་ཉན་ཐོས་ལུགས་བཞིན་བསྲུང་། །འདོད་པས་དབེན་པའི་ལྟུང་བ་འགའ། །བྱང་ཆུབ་སེམས་དཔའི་ལུགས་བཞིན་བསྲུང་། །འཇིག་རྟེན་མ་དད་གྱུར་པའི་ཆ། །གཉིས་ཀ་མཐུན་རྣམས་འབད་པས་བསྲུང་། །འཇིག་རྟེན་འཇུག་པའི་རྒྱུར་གྱུར་ན། །ཐེག་ཆེན་སོ་སོ་ཐར་ལ་གནང་། །ཅེས་གསུངས་པའི་ཕྱིར་རོ། །སྡོམ་པ་གསུམ་ག་ནང༵་མ༵་འདོམ༵་པ་སྟེ་མཐུན་པར་གྱུར་ན༵་གཞན་མི་དད་པར་གྱུར་པའི་ཆ་ལ་སོགས་པ་སྤང་བླང་གི་གནས་ཐམས་ཅད་སོ་སོར་མ༵་འདྲེ༵ས་པར་ཡོ༵ངས་སུ་རྫོག༵ས་པར་བསྲུ༵ང་བར་བྱ་ཞིང་། ནང་འདོ༵མ་པ་སྟེ་གཅིག་གིས་སྤང་བྱར་བཤད་པ་གཅིག་གིས་བསྲུང་བྱར་སོང་ནས་འགལ་བར་གྱུར་ན༵་རང་རྒྱུད་ཀྱི་དག༵ག་བྱ་ཉོན་མོངས་པའི་གཉེན་པོར་འགྲོ་བ་དང་། དགོ༵ས་པ་མི་འཆིང་བ་གཉིས་གང་དུ་ཚང་བརྩི༵ས་ནས་གང་དུ་ཚང་བ་དེ་སྤྱད་པར་བྱ་དགོས་སོ་ཞེ༵ས་མཁ༵ས་པ་རྣམ༵ས་བཞེད༵་དེ། མི་དགེ་བ་དང་ཉེས་པ་བསྐྱེད་ན་གང་ཡང་འགོག་ཅིང་། དགེ་བ་དང་ཡོན་ཏན་བསྐྱེད་ན་གང་ལ་ཡང་བསླབ་པར་བྱ་དགོས་པས་སྤྱིར་བཏང་དང་དམིགས་བསལ་གྱི་གནད་ཤེས་པ་གལ་ཆེ་བའི་ཕྱིར་རོ། །དེ་ཡང་སུམ་ལྡན་རྡོ་རྗེ་འཛིན་པས་སྤྱོད་པ་ཁ་ན་མ་ཐོ་བ་མེད་ཅིང་དུས་ཚོད་དང་འབྲེལ་བར་སྤྱོད་དགོས་པས་གནས་སྐབས་སོ་སོའི་བླང་དོར་ཀྱང་ཤེས་པར་བྱ་སྟེ། ལས༵་དང༵་པོ༵་པས་སོ་ཐར་གྱི་དགག་བྱ་དང་བྱང་སྔགས་ཀྱི་རྩ་བ་དང་ཡན་ལག་གི་ལྟུང་བ་རྣམས་གཙོ་བོར་སྲུང་བ་དང༵་། དེ་ཡང་སྔགས་སམ་ཏིང་ངེ་འཛིན་གྱིས་ཆང་གི་རོ་བསྒྱུར་བ་དང་། དུག་ཞི་བ་ལ་སོགས་པའི་དྲོད་མ་ཐོབ་པ་དེ་སྲིད་དུ་ལས་དང་པོ་པ་ཞེས་བྱའོ། །བརྟན་པ་ཐོབ་ནས་བློ་ན་འཕར་བའི་རིམ་པ་ལྟར་བསྐྱེད་རྫོགས་ཀྱི་རྣལ༵་འབྱོར༵་ལ་གནས་པའི་སྒོ་ནས་དམ་རྫས་ཁྱད་པར་ཅན་བསྟན་པ་སོགས་སྔགས་ནང་རྒྱུད་ཀྱི་སྤྱོད་པ་ཐུན་མོང་བ་དང་། བསྐྱེད་རྫོགས་གོམས་པའི་འབྲས་བུ་གནས་སྐབས་གྲུབ༵་པ་ཐོབ༵་པ་ན་བླང་དོར་མེད་པའི་སྤྱོད་པ་དང༵་། མཐར་ཐུག་གི་འབྲས་བུ་ཐམས༵་ཅད༵་མཁྱེན༵་པའི༵་ཡེ་ཤེས་མངོན་དུ་གྱུར་པའི་ཚེ་ན་གཞན་ལ་ཕན་པའི་སྤྱོད༵་པ༵་ཁོ་ན་གང༵་ཡིན༵་པ༵་དེ་དང་དེ་དག་དུས༵་ཚོད༵་དང་འབྲེལ༵་བར༵་སྤྱོད་དགོས༵་ཞེས༵་དུས༵་འཁོ༵ར་ལས་བཤད༵་དེ། དེའི་འགྲེལ་ཆེན་ལས། དེའི་ཕྱིར་ལས་དང་པོ་པས་རྣལ་འབྱོར་པའི་བྱ་བ་མི་བྱའོ། །རྣལ་འབྱོར་པས་གྲུབ་པའི་བྱ་བ་མི་བྱའོ། །གྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། །ཞེས་སོ། །
གསུམ་པ་དེ་ལྟ་བུའི་སྡོམ་པ་གསུམ་པོ་དེ་ཉམས་སུ་ལེན་ཚུལ་བསྡུས་ཏེ་བསྟན་པའི་སྒོ་ནས་མཇུག་བསྡུ་བ་ནི།
ཉན་ཐོས་དང་ཐུན་མོང་བའི་ལམ་དུ་འཁོར་བར་སྐྱོ་ཤས་དང་ངེས་འབྱུང་གིས་ཀུན་ནས་བསླངས་ཏེ་ཡོན༵་ཏན༵་ཐམས་ཅད་ཀྱི་གཞི༵་རྟེན༵་སྤོང་བ་བཞིའམ་བདུན་ལྡན་གྱི་སོ༵་སོར་ཐར༵་པ་རིགས་བདུན་གྱི་སྡོམ་པ་གང༵་ནུས༵་བླང་ལ་ལུས་ངག་གི་ཉེས་སྤྱོད་ལས་ལྡོག་པར་བྱ་ཞིང་། དེའི་སྟེང༵་དུ་མཐའ་ཡས་པའི་སེམས་ཅན་ཐམས་ཅད་ཀྱི་དོན་དུ་བྱང༵་ཆུབ༵་ཐོབ་འདོད་ཀྱི་བསམ་པས་སེམས༵་བསྐྱེད༵་སྡོམ་པ་བླངས་ན། དེ་གཉིས་གསང་སྔག༵ས་ཀྱི༵་སྡོམ་པའི་ཡན༵་ལག༵་ཏུ་འགྱུར་བ་ཡིན༵་ལ། དེ་ཡང་སེམས་ཅན་ཐམས་ཅད་གདོད་མ་ནས་རྣམ་པར་དག་ཀྱང་དེ་ལྟར་མ་རྟོགས་པས་སྡུག་བསྔལ་རྒྱུ་འབྲས་ཀྱིས་གཟིར་བ་ལ་བཟོད་མི་ཕོད་པའི་སྙིང་སྟོབས་དྲག་པོས་ཀུན་ནས་བསླངས་ཏེ། སྨིན༵་བྱེད༵་ཀྱི་དབང༵་ལ་བརྟེན་ནས་རིག་པ་འཛིན་པའི་སྡོམ་པ་རྒྱུད་ལ་ཐོབ༵་པར་བྱས་ནས། སྡོམ༵་པ་གསུམ༵་པོ་དེའི་བསླབ་བྱ་རྣམས་དགག་དགོས་ཀྱི་གནད་ཤེས་པའི་སྒོ་ནས་མིག༵་གི་འབྲས་བུ་ལྟར༵་གཅེས་སྤྲས་ཀྱིས་བསྲུང༵་བར་བྱ་ཞིང་། སྦྱང་གཞི་སྦྱོང་བྱེད་ངོ་འཕྲོད་པའི་སྒོ་ནས་གདན༵་གསུམ༵་ལྷ༵་རུ༵་ཤེས༵་པའི༵་ལྟ་བ་དང་མ་བྲལ་བར་བསྐྱེད༵་རིམ༵་ཟབ་མོ་རྣམས་བསྒོམ་པ་དང༵་། རྩ་རླུང་ཐིག་ལེ་ལ་དངོས་སུ་གནད་དུ་བསྣུན་པའི་ལམ་མཚན༵་བཅས༵་ཀྱི་རྫོགས་རིམ་ཐབས་ལམ་སྟེང་འོག་གི་སྒོ་དང་། དེ་ཐམས་ཅད་ཀྱི་རྒྱས་གདབ་ཏུ་གྱུར་པ་མཚན༵་མ༵་མེད༵་པའི༵་རྫོག༵ས་རིམ༵་བསྒོམ༵་ཞིང་། གོམས་པ་ན་ཟག་པ་མེད་པའི་འབྲས་བུ་ལ་མྱུར་དུ་སྦྱོར་བའི་ཉེ༵་རྒྱུའི༵་སྤྱོད༵་པས༵་རིམ༵་པ་བཞིན༵་མཚམ༵ས་སྦྱར༵་ན༵ས་དབང་པོ་རབ་ཚེ་འདིར༵་ཟུང་འཇུག་གི་སྐུ་འ༵གྲུབ་པའམ༵། འབྲིང་འཆི༵་ཁ༵་འོད་གསལ་ལས་ཟུང་འཇུག་གི་སྐུར་ལྡང་བ་དང༵་ནི༵། ཐ་མ་སྲིད་པ་བར༵་དོ༵་རུ༵་ཆོས་ཉིད་ཀྱི་བདེན་པའི་བྱིན་རླབས་ཀྱིས་རང༵་བཞིན༵་སྤྲུལ༵་སྐུའི༵་ཞིང༵་དུ༵་རྡོ་རྗེ་སེམས་དཔའ་ལ་སོགས་པའི་རིགས་ལྔའི་སངས་རྒྱས་ཀྱི་ཞལ་མཐོང་ཞིང་དབང་བསྐུར་ལ་བྱང་ཆུབ་ཏུ་ལུང་བསྟན་ཏེ་དབུགས་དབྱུང་བ་ཐོབ་ནས་མངོན་པར་རྫོགས༵་པར་འཚང༵་རྒྱ༵་བ་ཡིན་ནོ། །སྡོམ༵་གསུམ༵་སྤྱིར༵་དཔྱད༵་པའི༵་རིམ༵་པར༵་ཕྱེ༵་བ༵་སྟེ༵་ལྔ༵་པའི་རྣམ་པར་བཤད་པ༵འོ༵། །
གསུམ་པ་མཇུག་གི་དོན་བཤད་པ་རྫོགས་པའི་བྱ་བ་ལ་ལྔ་ལས། དང་པོ་རྩོམ་པའི་རྒྱུ་བརྩེ་བའི་སྙིང་རྗེ་ཆེན་པོ་ཐུགས་རྒྱུད་ལ་འཁྲུངས་པའི་ཚུལ་ནི།
འདི་ལྟར་སྔོན་གྱི་མཁས་གྲུབ་དམ་པ་རྣམས་ནི་གདུལ་བྱའི་ངོར་ཞིང་གཞན་དུ་གཤེགས་པའི་ཚུལ་བསྟན་ཅིང་། དེ་དག་གི་གཞུང་ལུགས་བཟང་པོ་རྣམས་ད་ལྟ་ནི་གླེགས་བམ་ཙམ་ལས་བསྟན་འགྲོ་ལ་ཕན་པའི་ལྷག་བསམ་གྱིས་ལུང་རིགས་དང་མི་འགལ་བར་འཆད་པ་ལ་སོགས་པའི་སྒོ་ནས་བསྟན་པ་ལ་བྱ་བ་བྱེད་པའི་སྲོལ་ནུབ་པ་ལ་ཉེ་ཞིང་། སྙིགས་མ་ལས་ཀྱང་ཆེས་སྙིགས་མར་གྱུར་པ་དེང༵་སང༵་གི་དུས་འདི་ན་གཞུང་ལུགས་བཟང་པོ་རྣམས་ལ་ཐོས་བསམ་གྱིས་བློ་མ༵་སྦྱང༵ས་པར་རྟོག་གེ་མཁས་རློམ་ཅན་དག་གིས་གཞན་ལ་སྒྲོ་སྐུར་གྱི་མུ༵་ཅོར༵་སྨྲ༵་བ༵་བརྒྱ༵་ཕྲག་དུ་མས༵་བསྟན་པ་དཀྲུགས་ཤིང་། སྒོམ་པ་ཉམས་ལེན་གྱི་སྒོ་ནས་རང༵་གི༵་ཡེ༵་ཤེས༵་འདིར་བསྟན་གྱི་ཆ་རྡུལ༵་ཙམ༵་ཡང་མ༵་རྟོགས༵་ཤིང་སྡོམ་པ་གསུམ་གྱི་བསྲུང་བྱ་ལ་ཆེ་ཐང་དུ་མི་བྱེད་པར༵། ཟོག་པོ་གྲུབ་རློམ་ཅན་མང་པོས་རང་རྒྱུད་བདུད་ཀྱིས་བྱིན་གྱིས་བརླབས་པའམ། ལྷ་མཐོང་དང་མ་འབྲེལ་བའི་སེམས་གནས་ཕལ་པ་ལ་བརྟེན་པའི་ཉམས་སྣང་གི་བསླུ་བྲིད་སྨིག་རྒྱུའི་ཆུ་དང་འདྲ་བས་བསླུས་ནས་མདོ་རྒྱུད་གང་དང་ཡང་མི་མཐུན་པའི་རང༵་བཟོས༵་བྱས་པའི༵་ཆོ་ག་དང་། གལ་ཏེ་མདོ་རྒྱུད་རྣམ་པར་དག་པའི་ཆོ་ག་ཙམ་རེ་ཤེས་པར་རློམ་ཡང་བསྐྱེད་རྫོགས་ལ་སོགས་པའི་ཉམས་མྱོང་གི་གནད་མེད་པར་མ་ཟད། དེ་དག་སོ་སོའི་བསྲུང་བྱའི་མཚམས་ཙམ་ཡང་མི་ཤེས་བཞིན་ཆོ༵་ག༵འི་ཚིག་ཙམ་སྦྱངས་པ་དང་། ལག་ལེན་ཙམ་ཤེས་པའི་སྒོ་ནས༵་དཀྱིལ་འཁོར་དང་རྟེན་གྱི་ཡོ་བྱད་གསེར་དངུལ་ལ་སོགས་པས་གཟི་བྱིན་བསྐྱེད་ནས། རྙེད་བཀུར་འདོད་པའི་ཀུན་སློང་ངན་པས་གཞན་ལ་དབང་བསྐུར་སོགས་འགྲོ་དོན་ལྟར་སྣང་བ་བྱེད་པའི་ཚེ་ན། རྒྱལ་བསྟན་རིན་པོ་ཆེ་ལུང་དང་རྟོགས་པའི་བདག་ཉིད་ཅན་ཡིན་པའི་ཚུལ་མི་ཤེས་པའི་རྨོང༵ས་པ་རྣམས༵་སེམས་ཚིམ༵་ཞིང་དེ་དག་གི་རྗེས་སུ་འབྲངས་ཏེ་སློབ་པའི༵་དུས༵་འདིར་རང་གཞན་གཉིས་ཀ་བསླུ་བའི་སྐྱབས༵་དེ༵་ལྟ་བུ་ལ་བསམ༵་གྱིན༵་ཐུགས་སྐྱོ་བའི་ཤུགས་ཀྱིས་སྙིགས་དུས་ཀྱི་འདུལ་བྱ་ལ་སྙིང་རྗེའི་ཀུན་སློང་སྙིང༵་ནས༵་གཡོས་ཏེ་མཆི༵་མ༵་དཀུ༵་བའི་གནས་སུ་གྱུར་པ་ཡིན་ནོ། །
གཉིས་པ་བརྩམས་དགོས་པའི་རྒྱུ་མཚན་ནི།
གདུལ་བྱའི་གང་ཟག་སོ་སོའི་བློ་རིམ་བཞིན་བསྟན་པའི་མདོ༵་སྔ༵གས་ཀྱི་ལམ༵་རྣམ༵ས་ནི་མཐའ་ཡས་ཤིང་མུ༵་མེ༵ད་པའི་འགྲོ༵་བ༵་རྣམས་ཀྱི་ཤེས་རྒྱུད་འདུལ་ཞིང་བྱང་ཆུབ་གསུམ་ཐོབ་པར་བྱ་བ༵འི་ཕྱིར༵་བསྟན་ལ། དེ་ཐམས་ཅད་ཉམས་ལེན་གཅིག་ཏུ་བསྡུས་ན་སོ་ཐར་གྱིས་གཞི་བྱས། བྱང་སེམས་ཀྱིས་ཁོག་དབུབ། སྔགས་ཀྱི་མན་ངག་གིས་རྣོ་བཏོན་ཏེ་གང་ཟག་རྣམས་འཚང་རྒྱ་བ་ལ་ཚང༵་ལ༵་མ༵་ནོར༵་བའི་ལམ༵་འདི༵་ལྟ་བུར་རྒྱལ༵་བ༵ས་གསུང༵ས་པ་དེ་ཐམས་ཅད་འདུ་མོད། དེ་དག་གི་དགོངས་དོན་ཟབ་ཅིང་བརླིང་བས་གང༵ས་ཅན༵་གྱི་ལྗོངས་འདི༵་ན༵་མདོ་སྔགས་ཀྱི་གཞུང་ལུགས་དེ་དག་ཕྱོག༵ས་རེ༵་ཙམ་ལ་མོས་པ་ཐོབ་ནའང་དེ་དང་དེར་རིས་ཆད་དུ་བཟུང་ནས་གཡག་ཞར་གྱི་རྩྭ་ལྟར་སོང་སྟེ་ཐམས་ཅད་གཅིག་ཏུ་དྲིལ་ནས་འཛིན༵་ཤེས་པ་ནི་དཀོན་ལ། གལ་ཏེ་མདོ་སྔགས་ཀྱི་ཉམས་ལེན་སྡོམ་པ་གསུམ་པོ་གཅིག༵་ཏུ༵་བསྡུ་བར་སེམས༵་པ་རྣམས་ཀྱང༵་སྡོམ༵་གསུམ༵་སོ་སོའི་ལག་ལེན་ལྟར་སྣང་བ་ཙམ་དང་། བཤད་ཡམ་ལེགས་ལེགས་ཙམ་ལས་གནང་བཀག་གི་མཚམས་སྤྱིར་བཏང་དང་དམིགས་བསལ་རྣམས་ལུང་རིགས་མན་ངག་དང་མི་འགལ་བར་འཆད་མི་ཤེས་པས་མིང༵་ཙམ༵་དུ་ལུས༵་པས་ན་བརྩམས་པ་ལ་དགོས་པ་ཡོད་དོ། །
གསུམ་པ་ཇི་ལྟར་བརྩམས་པའི་ཚུལ་ནི།
བསྟན་བཅོས་འདི༵་ནི༵་མདོ་རྒྱུད་ཀྱི་དོན་ཇི་བཞིན་གཏན་ལ་འབེབས་པར་བྱེད་པའི་མཁ༵ས་གྲུབ༵་དུ༵་མ༵འི་ལེག༵ས་བཤད༵་ལས༵་ཇི་ལྟར་བསྟན་པ་རྣམས་ལ་ཕྱོགས་འཛིན་དང་རང་བཟོ་སྤངས་ཏེ་སྒྲིམ༵་པོ༵འི་བློ༵་ཡི༵ས་བརྟགས་ཤིང་དཔྱད་ནས་ལུང་རིགས་མན་ངག་དང་མི་འགལ་བར་ཕྱོག༵ས་གཅིག༵་དག༵་ཏུ༵་བཀོད༵་པ་དེ༵་ཡི་ཕྱིར༵་ན་མ་རྟོགས་པ་དང་ལོག་པར་རྟོག་པ་སྒྲོ་སྐུར་ལ་སོགས་པའི་ནོང༵ས་པ༵འི་དྲི༵་མ༵་མེད༵་སྙམ༵་དུ་རློམ༵་མོ་ཞེས་གསུང་གསང་མཐོན་པོས་འདོམས་ཤིང་ཡིད་ཆེས་པའི་གནས་སུ་མཛད་ནས་བཟོད་པར་གསོལ་བ་ཡང་མ་མཛད་དོ། །
བཞི་པ་དེ་ལྟར་བརྩམས་པའི་དགེ་བ་གཞན་ལ་བསྔོ་བའི་ཚུལ་ནི།
བསྟན་བཅོས་འདི་བརྩམས་པ་ལས་བྱུང་བའི་དགེ༵་བ་མཆོག་ཏུ་གྱུར་པ་དེས༵་མཁའ་ཁྱབ་ཀྱི་འགྲོ་བ་ཐམས་ཅད་འབད་རྩོལ་མེད་པར་དེ་བཞིན་གཤེགས་པ་ཐམས་ཅད་ཀྱི་སྐུ་དང་ཡེ་ཤེས་འདུ་འབྲལ་མེད་པའི་བདག་ཉིད་དཔལ་ཀུན༵་ཏུ་བཟང༵་པོའི་གོ༵་འཕང༵་མྱུར༵་དུ་ཐོབ༵་པར་ཤོག༵་ཅིག་ཅེས་པའོ། །
ལྔ་པ་བསྟན་བཅོས་ཇི་ལྟར་བརྩམས་པའི་མཛད་བྱང་ནི།
དེ་སྐད་ཅེས༵་སྡོམ༵་གསུམ༵་རྣམ༵་པར་ངེས༵་པའི་བསྟན་བཅོས་འདི་ནི་མཁན་པོ་ཐུ་མིས། ཡི་གེའི་ཁོངས་ནས་མིང་དབྱུང་སྟེ། །མིང་གི་ཁོངས་ནས་ཚིག་ཕྱུང་ལ། །ཚིག་གིས་དོན་རྣམས་སྟོན་པར་བྱེད། །ཅེས་པ་ལྟར་ཡི་གེ་འདུས་པ་ལས་མིང་། མིང་འདུས་པ་ལས་ཚིག དེ་འདུས་པ་ལས་ཚིགས་སུ་བཅད་པ་འབྱུང་བས་ན་ཚིག༵་གི༵་སྒོ་ནས་བསྟན་པའི་གཞུང་ཚོགས་ལེའུའི་རིམ༵་པར༵་ཕྱེ༵་བ༵་ལྔའི་བདག་ཉིད་ཅན་འདི༵་ཉིད་གྲུབ་བོ། །དེ་མཛད་པ་པོ་ནི་གང༵ས་རིའི༵་ཕྲེང༵་བས༵་བསྐོར༵་བའི༵་བོད་ཀྱི་ཡུལ༵་ལྗོང༵ས་ལས། བྱེ་བྲག་ལྷོ༵་ཕྱོག༵ས་ཀྱི༵་རྒྱུད༵་མངའ་རིས་གློ་བོ་མ་ཐང་དུ༵་བྱུང༵་བ༵འི་ཡོན་ཏན་གྱི་ཁྱད་པར་ཤེས་རབ་དང་སྙིང་རྗེས་སྲིད་ཞིའི་མཐའ་གཉིས་ལས་ངེས༵་པར༵་འབྱུང༵་བ༵་བླ་ན་མེད་པའི༵་བྱང་ཆུབ་དོན་གཉེར་གྱི་བསམ༵་པ༵ས་ཀུན་ནས་བསླངས་ཏེ། སྦྱོར་བ་གཞན་དོན་སྒྲུབ་པའི་ཐབས་ལ་མཁས་པ་ཅན༵་རིག་པའི་གནས་ལྔ་ཐུགས་སུ་ཆུད་པའི་མངའ༵་རིས༵་ཀྱི༵་པཎྜི༵་ཏ༵་པདྨ༵་དབང༵་གི༵་རྒྱལ༵་པོ༵་རྡོ་རྗེ་གྲགས་པ་རྒྱལ་མཚན་དཔལ་བཟང་པོས༵་གསུང་རབ་དགོངས་འགྲེལ་དང་བཅས་པའི་དོན་ཅི་ལྟ་བ་བཞིན་དུ་བཀོད༵་པར་མཛད་པ༵་ནི། ཐར་འདོད་ཀྱི་གང་ཟག་རྣམས་ཀྱི་སྤྱི་བོས་བླང་བར་འོས་ཏེ། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླངས། །ཞེས་གསུངས་པའི་ཕྱིར་རོ། །དེ་ལྟར་བརྩམས་པའི་དགེ་བ་ཅི་ཡོད་པ་དེས་ཕྱོགས༵་བཅུ་དང་དུས༵་གསུམ་གྱིས་བསྡུས་པའི་འཇིག་རྟེན་གྱི་ཁམས་ཐམས༵་ཅད༵་དུ༵་མདོ་སྔགས་སྤྱི་དང་། ཁྱད་པར་ཐེག་པ་ཀུན་གྱི་རྩེ་མོར་སོན་པ་རང༵་བཞིན༵་རྫོག༵ས་པ༵་ཆེན༵་པོ༵་ཨ་ཏི་ཡོ་གའི༵་བསྟན༵་པ༵་ལ༵་བཤད་སྒྲུབ་ཀྱི་སྒོ་ནས་བྱ༵་བ༵་རླབས་པོ་ཆེ་བྱེད༵་ནུས༵་པ༵ར་གྱུར༵་ཅིག༵་ཅེས་སྨོན་ལམ་དུ་མཛད་པ་ནི་བསྔོ་བ་རྣམས་ཀྱི་ནང་ནས་མཆོག་ཏུ་གྱུར་པ་སྟེ། སྨོན་ལམ་ཐམས་ཅད་ཀྱང་དམ་པའི་ཆོས་ཡོངས་སུ་འཛིན་པར་བསྔོ་ན་དེར་འདུ་བར་གསུངས་པའི་ཕྱིར། བཟང་པོ་སྤྱོད་པ་ལས། རྒྱལ་བ་ཀུན་གྱི་དམ་པའི་ཆོས་འཛིན་ཅིང་། །བྱང་ཆུབ་སྤྱོད་པ་ཀུན་ཏུ་སྣང་བར་བྱེད། །བཟང་པོ་སྤྱོད་པ་རྣམ་པར་སྦྱོང་བ་ཡང་། །མ་འོངས་བསྐལ་པ་ཀུན་ཏུ་སྤྱོད་པར་ཤོག །ཅེས་གསུངས་པ་དང་ཚུལ་མཐུན་པ་ཡིན་ནོ། །དེང་དུས་རྒྱལ་བསྟན་སྣང་བ་ཅུང་ཟད་ཙམ། །ཡོད་པའི་སྐབས་འདིར་དལ་རྟེན་ཆུད་གསོན་པའི། །སྡིག་པའི་གྲོགས་དང་རྣམ་གཡེང་སྤང་བྱས་ཏེ། །ཚུལ་གནས་ཐོས་བསམ་སྒོམ་པའི་བྱ་བ་ཡིས། །རྣམ་གྲོལ་ལམ་བཟང་སྒྲུབ་ལ་བརྩོན་པར་རིགས། །སྐྱེས་སྦྱང་དམན་པས་བཤད་པའི་ནོངས་པ་ཀུན། །ཆོས་ཀྱི་སྤྱན་ལྡན་དམ་པ་རྣམས་ལ་འཆགས། །ལེགས་པར་བཤད་པའི་ཆ་ཙམ་མཆིས་སྲིད་ན། །རྒྱལ་བསྟན་ཡུན་དུ་གནས་པའི་རྒྱུར་གྱུར་ཅིག །ཅེས་པ་འདི་ནི་བསླབ་གསུམ་རྒྱན་བཟང་འཆང་བའི་ཆོས་གྲོགས་དམ་པ་འོད་གསལ་སྙིང་པོས་འདི་འདྲ་ཞིག་དགོས་ཞེས་ནན་ཆེར་བསྐུལ་བའི་གསུང་ངོ་མ་ལྡོག་པར་གུ་ཎའི་མིང་གིས་སྨྲས་པའི་ཡི་གེ་པ་ནི་བསྐུལ་བ་པོ་དེ་ཉིད་ཀྱིས་བགྱིས་པ་དགེ་ལེགས་འཕེལ། །སརྦ་མངྒ་ལཾ། དགེའོ།། དགེའོ།། དགེའོ།། །།
༄༅། །གསང་བ་སྔགས་ཀྱི་དམ་ཚིག་གི་རིམ་པ་མདོར་བསྡུས་པ་ཆོས་རྗེ་གཙང་སྟོན་པས་མཛད་པ་བཞུགས་སོ། །
གཙང་སྟོན་༧རྡོ་རྗེ་རྒྱལ་མཚན་གྱིས་མཛད།
༈ ཨོཾ་སྭ་སྟི།
རང་བྱུང་ཡེ་ཤེས་མཐའ་བྲལ་ནམ་མཁའ་ལ། །
ཡོན་ཏན་ཟད་མེད་ཡིད་བཞིན་རིན་ཆེན་བཞིན། །
འཛིན་པ་བྲལ་བའི་ཐུགས་རྗེ་ཆེན་པོ་ཡིས། །
འགྲོ་རྣམས་སྒྲོལ་མཛད་རྗེ་བཙུན་རྣམས་ལ་འདུད། །
སྤྱིར་གསང་སྔགས་ཀྱི་དམ་ཚིག་ལ་བསམ་གྱིས་མི་ཁྱབ་ཀྱང་མདོར་བསྡུ་ན་དོན་བཅུ་སྟེ། ངོ་བོ་དང་། རྣམ་གྲངས་དང་། བསྲུང་ཐབས་དང་། ཉམས་རྒྱུ་དང་། ཉམས་པའི་སྔ་རྟགས་ཚེ་འདི་ལ་འབྱུང་བ་དང་། ཉམས་པའི་སྐྱོན་དང་། མ་ཉམས་པའི་ཡོན་ཏན་དང་། ཉམས་ན་བསྐང་བའི་ཐབས་དང་། དམ་ཚིག་གི་དཔེ་དང་། མདོ་ཆོས་ཉིད་དུ་བསྡུ་བ་དང་བཅུའོ། །དེ་ལ་དང་པོ་ངོ་བོ་ནི། དམ་ཚིག་དཔག་ཏུ་མེད་ཀྱང་རྩ་བ་ཡན་ལག་གཉིས་སུ་འདུས། དེ་ལ་ཡན་ལག་གི་དམ་ཚིག་ཀྱང་རྩ་བའི་དམ་ཚིག་བཞིར་འདུས། དཔེར་ན་འབྱུང་བཞི་ནམ་མཁའི་ཁོང་དུ་འདུས་པ་དང་འདྲ་བར། རྩ་བ་བཞི་ལ་སོགས་པ་ཀུན་ཀྱང་སེམས་ཉིད་མཉམ་པ་ཉིད་ཆོས་སྐུའི་ནང་དུ་ཆུ་ནང་གི་ཟླ་བ་ལྟར་དབྱེར་མེད་པར་རྟོགས་པ་ནི་དམ་ཚིག་གི་ངོ་བོའོ། །
གཉིས་པ་རྣམ་གྲངས་ནི།
བསྲུང་བའི་ཐབས་སུ་བཤད་པས་འདི་མ་བརྗོད་དོ། །གསུམ་པ་བསྲུང་བའི་ཐབས་ལ། རྩ་བ་དང་། ཡན་ལག་གི་དམ་ཚིག་གཉིས་སོ། །དེ་ཡང་རྩ་བའི་དམ་ཚིག་ལ་བཞི་སྟེ། བྱང་ཆུབ་སེམས་དང་སྐུ་གསུང་ཐུགས་སོ། །བྱང་ཆུབ་སེམས་ལ་གཉིས་ཏེ། ཀུན་རྫོབ་བྱང་ཆུབ་ཀྱི་སེམས་ནི། ཕུང་བོ་ཁམས་ཐམས་ཅད་རྒྱལ་བའི་དཀྱིལ་འཁོར་དུ་ལྷུན་གྱིས་གྲུབ་པར་རྟོགས་ནས། དེ་ཡང་སེམས་ཉིད་དང་དབྱེར་མེད་པ་ནི། ཀུན་རྫོབ་བྱང་ཆུབ་ཀྱི་སེམས་སོ། །དོན་དམ་པ་བྱང་ཆུབ་ཀྱི་སེམས་ནི། སྣང་སྲིད་ཀྱི་ཆོས་ཐམས་ཅད་རང་བྱུང་གི་ཡེ་ཤེས་ཆོས་ཀྱི་སྐུར་གྲུབ་པར་རྟོགས་པ་ནི། དོན་དམ་པ་བྱང་ཆུབ་ཀྱི་སེམས་སོ། །དེ་ལྟར་མ་རྟོགས་ཤིང་བསྐུར་རམ་མ་མོས་ན་ཉམས་པའོ། །སྐུ་ཡི་དམ་ཚིག་ལ་གཉིས་ཀྱི། དང་པོ་སློབ་དཔོན་དྲུག་ནི། སྤྱིའི་སློབ་དཔོན། སྐྱབས་འགྲོ་ཐུན་མོང་བ་ཡན་ཆད་རྒྱུ་མཚན་ཉིད་ཀྱི་ཆོས་ཞུས་པའོ། །དེ་ནི་དཔེར་ན་སྤྱིར་རྒྱལ་ཁྲིམས་ལ་གནས་པའི་རྒྱལ་པོ་ཙམ་དུ་བཀུར་རོ། །འདྲེན་པའི་སློབ་དཔོན་ནི། དཔེར་ན་རྒྱལ་བུ་རྒྱལ་སར་བཏོན་པས་དྲིན་ཆེན་གྱི་ཁུ་བོ་ཙམ་དུ་བཀུར་རོ། །དམ་ཚིག་དབོག་པ་དང་དབང་བསྐུར་བའི་སློབ་དཔོན་ནི། མས་བུ་བསྐྱེད་པ་དང་འདྲ་བར་བུ་གཅིག་པའི་མ་ཙམ་དུ་བཀུར་རོ། །ཆག་ཉམས་སྐོང་བའི་སློབ་དཔོན་ནི། རྒྱལ་བུ་རྒྱལ་ཁྲིམས་ལ་ཐུགས་ནས་ཕས་བཏོན་པ་དང་འདྲ་བར་ཕ་བཟང་པོ་ཙམ་དུ་བཀུར་རོ། །ཤེས་རྒྱུད་གྲོལ་བའི་སློབ་དཔོན་ནི། ཐོས་པས་རང་རྒྱུད་བཀྲོལ་བ་ཡིན་ཏེ། མིག་གིས་ཕྱི་ནང་མཐོང་བ་དང་འདྲ་བར་མིག་ཙམ་དུ་བཀུར་རོ། །མན་ངག་གི་སློབ་དཔོན་ནི། བསྐྱེད་རྫོགས་ཀྱི་གདམས་ངག་དབོག་པ་ཡིན་ཏེ། གདམས་ངག་མེད་ན། ཆོས་ཤེས་ཀྱང་འབྲས་བུ་མི་ཐོབ་པས་སྙིང་དང་འདྲ་སྟེ་ཡན་ལག་གང་གིས་ཀྱང་འཆི་བར་མི་ནུས་པས་སྙིང་ཙམ་དུ་བཀུར་རོ། །གཉིས་པ་མཆེད་ལ་རྣམ་པ་བཞི་སྟེ། སྤྱི་ཡི་མཆེད་ནི། སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པས་སྤྱི་ཚན་བཟང་པོ་ཙམ་དུ་བཀུར་རོ། །རིང་བའི་མཆེད་ནི་ཆོས་སྒོར་ཞུགས་པ་ཐམས་ཅད་ཡིན་ཏེ་ནང་ཚན་བཟང་པོ་ཙམ་དུ་བཀུར་རོ། །ཉེ་བའི་མཆེད་ནི། གསང་སྔགས་ཀྱི་སྒོར་ཞུགས་པ་ཐམས་ཅད་ཡིན་ཏེ་ཕ་སྤུན་མཐུན་པོ་ཙམ་དུ་བཀུར་རོ། །འདྲིས་པའི་མཆེད་ནི། སློབ་དཔོན་གཅིག་ལས་དབང་དང་གདམས་ངག་ལྷན་གཅིག་ཏུ་ཞུས་པ་ཡིན་ཏེ། སྤུན་མཐུན་པོ་ཙམ་དུ་བཀུར་རོ། །སློབ་དཔོན་དང་མཆེད་ཀྱི་དཔེ་བཅུ་པོ་དེ་ཡང་འཇིག་རྟེན་གྱི་དམན་པ་དང་ཆ་ཞེན་པ་ལྟར་མ་ཡིན་པར། དེ་བས་ལྷག་པར་བཟང་བར་བལྟ་ཞིང་བཀུར་རོ། །སློབ་དཔོན་དང་མཆེད་ཀྱི་དམ་ཚིག་ཐུན་མོང་དུ་བསྲུང་བའི་ཐབས་ནི། ལུས་ངག་ཡིད་གསུམ་གྱི་སྒོ་ནས་བསྲུང་སྟེ། ལུས་ཀྱི་སྒོ་ནས་ཟས་དང་ནོར་ལོངས་སྤྱོད་ཐམས་ཅད་འབུལ་བ་ཡང་། གསང་བའི་སྙིང་པོ་ལས། རྒྱལ་སྲིད་དང་ནི་རང་གི་ལུས། །བུ་དང་ཆུང་མ་ནོར་གྱི་དབྱིག །རབ་ཏུ་གཅེས་དང་ཡིད་འཐད་འབུལ། །ཞེས་དང་། དགོངས་པ་འདུས་པ་ལས་ཀྱང་། དམ་པའི་རིགས་སུ་གྱུར་པ་ན། །རྗེས་ཀྱི་རིགས་དང་འཐད་པའི་ཡོན། །ནོར་གྱི་དབྱིག་དང་ན་བཟའི་མཆོག །རྩི་མཆོག་འཚོ་བའི་ཟས་མཆོག་རྣམས། །འབུལ་ལ་གསོལ་བས་མཉེས་པར་བྱ། །དེས་ནི་ནད་དང་དབུལ་ལ་སོགས། །བཀྲེས་དང་ཚ་བའི་སྡུག་བསྔལ་གྱིས། །ནམ་ཡང་འདེབས་བར་མི་འགྱུར་རོ། །ཞེས་གསུངས་སོ། །ཟས་ནོར་ལ་སོགས་པ་ཐམས་ཅད་ཀྱང་སྦུར་མ་ལྟར་འཕང་པ་མེད་པར་འབུལ་ལོ། །ཞབས་འབྲིང་ཡང་གཤེགས་བཞུད་ལ་སོགས་པ་བླ་མ་ཅི་ལྟར་མཉེས་པ་ལྟར་བྲན་གྱི་ཐ་མལ་ལྟར་བྱའོ། །ངོ་སོའམ་དྲིན་ཆེ་བ་ལྟར་མི་བསམ། བླ་མའི་རིགས་དང་འཁོར་ལ་སོགས་པ་ཀུན་ཀྱང་དེ་དང་མཚུངས་ཏེ། ཟས་ནོར་ལ་སོགས་པ་མི་བླང་བ་དང་། ཤིན་ཏུ་གདུང་བར་བྱའོ། །ངག་གི་སྒོ་ནས་བླ་མ་དང་གྲོགས་པོའི་སྐྱོན་སྦ་བ་དང་། ཡོན་ཏན་བསྒྲག་པ་དང་། རྒྱུ་མཚན་འདི་འདྲ་ཞེས་ཚུལ་ཡང་བསྒྲགས་པ་མ་ཡིན་ན། སྐྱོན་དང་བསྐུར་པ་ལ་སོགས་པ་ནི་འཇིག་རྟེན་བྲེ་མོའི་གཏམ་དུ་ཡང་བརྗོད་པར་མི་བྱའོ། །
ཡིད་ཀྱི་སྒོ་ནས་གཡོ་སྒྱུ་དང་ཕྲག་དོག་དང་། ངན་དང་། དཔྱ་སེམས་དང་། ནོར་ལ་བརླམ་པ་ལ་སོགས་པ་སེ་གོལ་ཙམ་གྱི་ཡུན་དུའང་བྱ་བ་མ་ཡིན་ནོ། །དེ་ཡང་ཕྲ་རྒྱས་ལས། ཆགས་སྡང་གཏི་མུག་ང་རྒྱལ་དང་། །ཕྲག་དོག་དུག་ལྔའི་སེམས་མི་བྱ། །ངན་དུ་མི་སེམས་ལྕི་བར་སེམས། །ཕ་མ་ཡི་དམ་འདྲ་བར་སེམས། །རྟག་ཏུ་གདུང་བ་རྒྱུན་མི་བཅད། །བྱང་ཆུབ་གཟུངས་ལ་ཞུགས་པ་ཡིན། །ཞེས་གསུངས་པས་མཉེས་པའི་ཐབས་སུ་ཟས་ནོར་དང་ལུས་འབུལ་བ་དང་། དད་པ་ཤེས་རབ་དང་སྒྲུབ་པ་ལ་སོགས་པ་ཅི་བྱས་ཀྱང་བླ་མ་དང་གྲོགས་པོ་མཉེས་པར་བྱེད་ཅིང་། བཀའི་མཐིལ་གཅོག་པ་ལྟ་ཇི་སྲིད། ཟུར་ཡང་མི་གཅོག་པའི་རྣལ་འབྱོར་བ་ནི་སངས་རྒྱས་ཀུན་གྱི་རྒྱུན་ལ་ཞུགས་པས་འཁོར་བར་མི་ལྡོག་པར་རྒྱལ་བ་ཀུན་ཏུ་བཟང་པོས་གསུངས་སོ། །དེ་ཡང་དམ་ཚིག་བཀོད་པ་ལས། དམ་ཚིག་མ་ཉམས་པར་སྲུང་ན། །ཀུན་བཟང་ང་དང་སྐལ་བ་མཉམ། །ཞེས་གསུངས་སོ། །
བཀའ་བཅག་ཀྱང་མི་སྟོ་བའི་སྐབས་ནི། བདུད་དང་བར་ཆད་སློབ་དཔོན་གྱི་ཆ་བྱད་དུ་བྱུང་བ་དང་། སློབ་དཔོན་སྨྱོས་པ་དང་། ཆང་དང་གདོན་དབང་དུ་སོང་བ་དང་། ལོག་པའི་ལམ་ལ་འགོད་ཅིང་དགེ་བའི་གེགས་བྱེད་ནས་སྡིག་པའི་ལས་ལ་བསྐུལ་བ་དང་། བཀའ་བདེན་པ་མི་སྟོན་ཅིང་མུ་སྟེགས་དང་ལོག་པའི་ཆོས་སྟོན་པར་བྱེད་ན་བཀའ་བཅག་པ་ནི་མི་སྟོ་སྟེ་གནས་སྐབས་བཞིའོ། །གྲོགས་པོ་ཡང་དཀར་པོ་ལ་སྨོད་ཅིང་ནག་པོ་ལ་བསྟོད་པ་དང་། བཀའ་དང་དམ་ཚིག་ལ་འགལ་ཞིང་མཆེད་ལ་བརྩེ་གདུང་མེད་ཅིང་འཁུ་བ་དང་། དད་པ་ཅན་གྱི་ཚོགས་གཅོག་ཅིང་། དགེ་བ་ཅན་གྱི་ཐུགས་དཀྲུགས་པ་དང་། ཆོས་ལ་མི་དད་ཅིང་དགེ་འདུན་ལ་མི་མོས་ན་བཀའ་བཅག་ཀྱང་མི་སྟོ། དེ་བས་ཞིབ་པར་བླ་མ་ལྔ་བཅུ་པ་ལ་སོགས་གཞུང་གཞན་དུ་རྒྱས་པར་བལྟའོ། །དེས་སྐུའི་དམ་ཚིག་བསྲུང་ཐབས་སོ། །གསུང་གི་དམ་ཚིག་ལ་སྔགས་གསུམ་མུ་དྲ་རྣམ་པ་བཞི་སྟེ། རྒྱུ་མ་ནོར་བ་རྩ་བའི་སྔགས་ཡི་དམ་ལྷའི་སྙིང་པོ་དང་། བསྐྱེད་པ་རྐྱེན་ཀྱི་སྔགས་ལྷའི་སྐུ་བསྐྱེད་པའི་སྔགས་དང་། བསྐུལ་བ་ལས་ཀྱི་སྔགས་ཕྲིན་ལས་ཀྱི་སྔགས་ཐམས་ཅད་དོ། །
ཕྱག་རྒྱ་རྣམ་པ་བཞི་ནི། སྐུ་ཕྱག་རྒྱ་ཆེན་པོ་ཡི་དམ་གྱི་ལྷ་བསྒོམ་པ་དང་། གསུང་ཆོས་ཀྱི་ཕྱག་རྒྱ་སྔགས་དང་བཟླས་བརྗོད་ལ་སོགས་པ་ཐམས་ཅད་དང་། ཐུགས་དམ་ཚིག་གི་ཕྱག་རྒྱ་ཐུགས་ཀར་བསྒོམ་པ་དང་། འཕྲོ་འདུ་ཕྲིན་ལས་ཀྱི་ཕྱག་རྒྱ་ཏིང་ངེ་འཛིན་གྱི་འགྲོ་དོན་བྱེད་པ་ལ་སོགས་པ་ཐམས་ཅད་དོ། །རྫོགས་རིམ་ལྟར་ན། སྣང་བ་ཐམས་ཅད་སྐུ་ཕྱག་རྒྱ་ཆེན་པོ། དེ་རང་བཞིན་མེད་པ་གསུང་ཆོས་ཀྱི་ཕྱག་རྒྱ། དེ་དབྱེར་མེད་ཐུགས་དམ་ཚིག་གི་ཕྱག་རྒྱ། དེའི་ངང་ལ་བྱ་བ་བྱེད་པ་མི་འགགས་པ་ལས་ཀྱི་ཕྱག་རྒྱའོ། །དེ་ལྟར་རང་གི་ལུས་ངག་ཡིད་གསུམ་ཡི་དམ་ལྷའི་སྔགས་གསུམ་དང་། དབྱེར་མེད་པ་དུས་གསུམ་དང་སྤྱོད་ལམ་བཞིར་ཡང་དང་ཡང་དུ་ཏིང་ངེ་འཛིན་དང་སྔགས་ཀྱི་བཟླས་པ་བྱེད་པ་ནི། བླ་ན་མེད་པའི་བྱང་ཆུབ་ཀྱི་གཟུངས་ཀྱིས་ཟིན་པ་ཡིན་པས། བྱང་ཆུབ་ཀྱི་གཟུངས་ལ་ཞུགས་ཞེས་བྱའོ། །དེ་ལྟ་བུ་ལ་རབ་རྒྱུན་ཆད་མེད་པ། འབྲིང་ཉིན་དུས་དྲུག་དང་མཚན་དུས་དྲུག་དང་། ཐུན་བཞི་དང་། ཐུན་གསུམ་དང་། ཐ་མ་ཉིན་ལན་གཅིག་མཚན་ལན་གཅིག་ལ་སོགས་པར་བརྩོན་འགྲུས་བསྐྱེད་དེ་འབད་ལ་ཉམས་སུ་བླང་ངོ་། །གཞན་ཡང་དེའི་ཡན་ལག་ཏུ་ཚོགས་དང་། གཏོར་མ་ལ་སོགས་པ་ཡང་ཅི་ལྟར་འབུངས་ལ་གཞུང་བཞིན་དུ་བགྱིའོ། །དེ་ལྟར་མི་བྱེད་པར་ཡལ་བར་དོར་ནས་གཡེངས་བ་ལ་ཤོར་ན་བྱང་ཆུབ་ཀྱི་ས་བོན་བརླག་པ་ཡིན་ནོ། །དེ་ནི་གསུང་གི་དམ་ཚིག་གོ །ཐུགས་ཀྱི་དམ་ཚིག་ནི། གསང་བའི་མན་ངག་གི་དོན་རྣམ་པ་བཅུའོ། །ལྟ་བ་ཟབ་མོ་མན་ངག་གི་དོན་གསང་བ་དེའི་རྗེས་སུ་ཞུགས་པའི་སྤྱོད་པ་ཟབ་མོ་གསང་བ་དང་། ཡི་དམ་གྱི་ལྷ་དང་། གསང་མཚན་དང་། དབང་དང་སྒྲུབ་པའི་དུས་ཀྱི་གཟུངས་མ་དང་། རྨི་ལམ་དང་། ཡོན་ཏན་དང་། གྲུབ་རྟགས་ལ་སོགས་པ་ཅི་བྱུང་བ་ཐམས་ཅད་གསང་ངོ་། །གཞན་ཡང་སྒྲུབ་པའི་གནས་དང་། ནམ་སྒྲུབ་པའི་དུས་དང་། རྫས་དང་ལག་ཆ་ཅི་དགོས་ཐམས་ཅད་ཤིན་ཏུ་གསང་ངོ་། །གཞན་ཡང་གསང་བར་འོས་པ་ནི། དཀོན་མཆོག་ལ་བསྔོས་པའི་ཕུད་དང་། ནང་པའི་གཏོར་མ་དང་། ཚོགས་མཆོད་དང་། བྷནྡྷ་མཚན་ལྡན་དང་། ལྷའི་རྟེན་གྱི་ཕུར་པ་དང་། ཡང་དག་གི་བསྒྲུབ་པ་ལ་དགོས་པའི་རྐོང་བུ་དང་། བམ་གྱི་དབང་པོ་ལྔ་དང་། གསང་སྔགས་ལ་དགོས་པའི་དམ་རྫས་ལ་སོགས་པ་ཀུན་གསང་ངོ་། །གསང་བར་གཉེར་གཏད་པ་ནི། གྲོགས་པོའི་སྤྱོད་པ་ངན་པ་དང་། མཚང་དང་། སེམས་ཅན་གྱིས་ངན་སྤྱོད་དང་། སེམས་ཅན་ལ་གནོད་པའི་སྤྱོད་རིགས་རྒྱ་དང་རྙི་དང་ས་མདའ་ལ་སོགས་པ་ཐམས་ཅད་ནི་གསང་བ་བླ་ན་མེད་པ་བྱང་ཆུབ་ཀྱི་རྒྱུ་ཡིན་ནོ། །གཞན་ཡང་སློབ་དཔོན་དང་། གྲོགས་པོའི་གསུང་གསང་བ་ཐམས་ཅད་ཀྱང་གསང་ངོ་། །དེ་ལྟར་མ་གསང་ནས་བཟླས་ན་སེམས་ཅན་གསང་སྔགས་ལ་མི་མོས་ཏེ། ལོག་ལྟ་སྐྱེ་སྟེ་སྡིག་ཆེའོ། །དེ་བས། གསང་སྔགས་སྐྱོན་ཡོད་མ་ཡིན་ཏེ། །སེམས་ཅན་དོན་ཕྱིར་རབ་ཏུ་གསང་། །གསང་ཐུབ་དངོས་གྲུབ་མི་ཉམས་པས། །གསང་ཕྱིར་མན་ངག་སྣ་ཚོགས་གསང་། །ཞེས་གསུངས་པ་དང་། གསང་ན་དངོས་གྲུབ་མི་ཉམས་པ་དང་། རང་གཞན་གྱི་དོན་ཐམས་ཅད་འགྲུབ་བོ། །གསང་བའི་ཡུལ་ཡང་། བསྒྲལ་བའི་ཞིང་བཅུ་དང་། མ་སྨིན་པ་དང་། དམ་མ་འདྲེས་པ་དང་། དམ་འདྲེས་ཀྱང་ཉམས་པ་དང་། འཚོགས་པ་ལ་གསང་ངོ་། །དེ་ཡང་ལུས་ཀྱི་སྦ་བ་དང་། ངག་གིས་རྡོ་རྗེའི་ལྕེ་ཡོད་ཀྱང་མི་བརྗོད་པ་དང་། སེམས་ཀྱིས་བསྟན་པར་མི་བསམ་པ་དང་། དེ་ལྟ་བུས་ཤིན་ཏུ་གསང་བར་གདམས་པའོ། །དེ་ཡང་ས་མ་ཡ་བཀོད་པ་ལས། ཀུན་བཟང་བཀའ་དང་ངེས་པའི་ལུང་། །གསང་བ་བཅུ་པོ་བཅོ་པོ་དག །མན་ངག་གཞན་ལ་མི་སྤེལ་བ། །དེ་ཡང་ལུས་ངག་སེམས་རྣམས་ཏེ། །ལུས་ཀྱི་སྤྱོད་པ་བརླངས་པོ་སྤང་། །ངག་གིས་རྡོ་རྗེའི་ལྕེ་ཡོད་ཀྱང་། །བརྗོད་པ་དག་ཏུ་བྱ་བ་མིན། །ཞེས་སོ། །འོ་ན་ཡེ་མི་བཤད་དམ་ཞེ་ན། ཡང་དེ་ཉིད་ལས། དབང་བསྐུར་གནང་བ་གང་ཐོབ་པ། །སྣོད་དང་ལྡན་པའི་སྐྱེས་བུ་ལ། །ཐབས་ཀྱིས་སྨྲ་བ་གང་བྱེད་པ། །འདི་ནི་བསྲུང་བའི་རིམ་པ་སྟེ། །དངོས་གྲུབ་འབྲས་བུ་ཆུད་མི་ཟ། །ཞེས་གསུངས་སོ། །དེ་ནི་རྩ་བའི་དམ་ཚིག་གི་རྣམ་པ་བཞིའོ། །ཡན་ལག་གི་དམ་ཚིག་རྣམ་པ་གཉིས་ཏེ། ཐུན་མོང་དང་ཁྱད་པར་ལ་རྣམ་པ་ལྔ་སྟེ། སྤྱད་པའི་དམ་ཚིག་ལྔ་དང་། མི་སྤང་བའི་དམ་ཚིག་ལྔ་དང་། དང་དུ་བླང་བའི་དམ་ཚིག་ལྔ་དང་། ཤེས་པར་བྱ་བའི་དམ་ཚིག་ལྔ་དང་། བསྒྲུབ་པར་བྱ་བའི་དམ་ཚིག་ལྔའོ། །སྤྱད་པར་བྱ་བའི་དམ་ཚིག་ལྔ་ནི། སྒྲོལ་བ་དང་། སྦྱོར་བ་དང་། མ་བྱིན་པར་བླངས་པ་དང་། རྫུན་སྨྲ་བ་དང་། ངག་བརླངས་པའོ། །སྒྲོལ་བ་ལ་བདུན་ནི། རང་བཞིན་ལྟ་བའི་སྦྱོར་སྒྲོལ་ནི། སྣང་སྲིད་ཀྱི་ཆོས་ཐམས་ཅད་ཆོས་ཉིད་སྐྱེ་བ་མེད་པར་རྟོགས་པ་ནི་སྦྱོར་བ་སྟེ། དངོས་པོ་དང་མཚན་མར་མི་གནས་པས་སྒྲོལ་བའོ། །ཏིང་ངེ་འཛིན་གྱི་སྦྱོར་སྒྲོལ་ནི། དེ་ལྟ་བུ་དོན་རྣལ་འབྱོར་པའི་བློ་ལ་སྦྱོར་ཙ། རྣམ་རྟོག་དང་དངོས་འཛིན་མི་གནས་པས་སྒྲོལ་བའོ། །དབང་པོ་ཡུལ་གྱི་སྦྱོར་སྒྲོལ་ནི། ཕུང་པོ་ཁམས་དང་སྐྱེ་མཆེད་རྒྱལ་བའི་དཀྱིལ་འཁོར་དུ་སྦྱོར་བས་འཇིག་རྟེན་གྱི་དངོས་འཛིན་མི་གནས་པས་ན་སྒྲོལ་བའོ། །ཐབས་ཆེན་པོའི་སྦྱོར་སྒྲོལ་ནི། སྔོན་དཔལ་ཆེན་པོས་རུ་ཏྲ་བསྒྲལ་ནས་སེམས་ཉིད་ཟག་མེད་དུ་སྦྱོར་བའོ། །མངོན་ཕྱུང་ཕྲིན་ལས་ཀྱིས་སྒྲོལ་བ་ནི། དེང་སང་རྣལ་འབྱོར་པ་ལྟ་སྤྱོད་སྒོམ་གསུམ་ཚད་དུ་ཕྱིན་ནས་ཡུལ་བསྒྲལ་བའི་ཞིང་བཅུ་ལ་གསང་སྔགས་ཀྱི་ཕྲིན་ལས་བྱེད་ནས་ཕུང་པོ་གདོས་པོ་ཅན་དུ་བསྒྲལ་ནས་སེམས་ཟག་པ་མེད་པ་ལ་སྦྱོར་བའོ། །དེ་ཡང་ཡུལ་བསྒྲལ་བའི་ཞིང་བཅུ་ལྟ་བུ་ལ་བྱེད་པ་དང་། སེམས་ཀྱི་གཞན་ལ་སྙིང་བརྩེ་བ་དང་། བསྟན་པའི་ཆེད་དུ་བྱེད་པ་དང་། དངོས་པོ་ཡེ་ཤེས་ཀྱི་དཀྱིལ་འཁོར་ཚད་དུ་སྐྱོལ་བས་བྱེད་པ་དང་། དེ་ལྟར་བྱེད་ན་སྒྲོལ་བའི་དམ་ཚིག་སྟེ། དེ་བསྒྲལ་བས་ཁོའི་འབྲས་བུ་རྫོགས་པ་དང་། སེམས་བདེ་བ་དང་། བསྟན་པ་རྒྱས་པ་དང་། བྱང་ཆུབ་འཕེལ་བར་འགྱུར་རོ། །དེ་ལྟར་བསྒྲལ་བའི་དགོས་ཆེད་ཀྱང་། །ལྷ་མཉེས་བདག་གི་དམ་སྐོངས་ཤིང་། །ལས་ངན་བར་ཆད་སྡུག་ཡུན་ཐུང་། །རང་གིས་བསགས་མེད་ངན་སོང་ལ། །བདེ་ལམ་འདི་ལས་གཞན་མེད་དོ། །ཐབས་ཀྱི་སྤྱོད་པས་འཆིང་གྱུར་ན། །བྱང་ཆུབ་སེམས་དཔའ་འདུལ་དབང་གིས། །རྔོན་དང་སྨད་འཚོང་སྟོན་པའང་ལྷུང་། །ཁེ་དང་སྤྱོད་པ་དེ་མེད་ཕྱིར། །ཐབས་ཆེན་ལམ་ལ་གནས་པ་ཡི། །སྐྱེས་བུ་ཀུན་གྱིས་བྱ་བར་འབྱུང་། །ཞེས་གསུངས་པས་རེ་ཆ་དང་ཁེ་དང་ཟས་ནོར་དང་། འདོད་པའི་ཕྱིར་བྱས་ན་ཉམས་པའོ། །མུ་སྟེགས་དང་ཕྲ་མེན་གྱིས་སྦྱོར་བར་མི་ནུས་སོ། །དེ་ལྟ་བུ་ཀུན་ཀྱང་རྒྱུད་ལུང་གི་དོན་གོ་བས་ཏིང་ངེ་འཛིན་གྱིས་ཉམས་སུ་ལེན་པ་གལ་ཆེའོ། །སྦྱོར་བའི་དམ་ཚིག་ནི། དབང་དང་སྒྲུབ་པའི་དུས་ཀྱི་ཕྱག་རྒྱ་ལམ་དུ་ཁྱེར་བའོ། །དེ་ཡང་ཞེན་པ་དང་དངོས་འཛིན་གྱིས་བྱས་ན་ཉམས་པའོ། །རྫུན་དུ་སྨྲ་བའི་དམ་ཚིག་ལ་བཅུ་བདུན་ཏེ། ལྟ་བའི་རྫུན་གསུམ་ནི། ལུས་ངག་ཡིད་གསུམ་རང་བཞིན་གྱིས་མ་གྲུབ་པར་རྟོགས་ཙ། དངོས་པོ་ཐམས་ཅད་རྫུན་དུ་སོང་བའོ། །གནོད་བའི་རྫུན་བཞི་ནི། ཡུལ་དཀོན་མཆོག་གསུམ་ལ་གནོད་པ་དང་། སློབ་དཔོན་དང་གྲོགས་པོ་དང་། སེམས་ཅན་ཐམས་ཅད་གནོད་པ་སྤོང་བའི་ཐབས་སུ་རྫུན་གྱི་རྣམ་པ་ཅི་སྨྲས་ཀྱང་དམ་ཚིག་དང་ལྡན་པར་འགྱུར་རོ། །
གསང་བའི་རྫུན་བཅུ་ནི། གསང་བའི་མན་ངག་རྣམ་པ་བཅུ་ལ་སོགས་པ་ཐུགས་ཀྱི་དམ་ཚིག་གི་སྐབས་སུ་བཤད་པ་ཐམས་ཅད་དང་། གསང་བའི་དོན་ཐམས་ཅད་ལ་གསང་བའི་ཕྱིར་རོ། །རྫུན་དུ་སྨྲ་བ་ནི་རྫུན་དུ་སྨྲ་བའི་དམ་ཚིག་ཅེས་བྱའོ། །དེ་ལྟར་མ་ཡིན་པར་གཞན་གནོད་པར་སྨྲ་ན་ཉམས་པའོ། །མ་བྱིན་པ་ལེན་པའི་དམ་ཚིག་ནི། བསྒྲལ་བའི་ཞིང་བཅུ་ལ་མ་བྱིན་པར་ལེན་ཐབས་ནི་ཚར་གཅོད་པའོ། །གཞན་ཡང་གཟུངས་མ་མཚན་དང་ལྡན་པ་དང་། བྷནྡྷ་མཚན་དང་ལྡན་པ་དང་། གསང་སྔགས་བྱིན་རླབས་ཅན་གྱི་རྫས་དང་། ཆོས་ཟབ་མོ་དང་། དེ་ཀུན་ཞིང་ངན་པའི་སྣོད་དུ་འདུག་ན་བླང་ངོ་། །གཞན་འོག་ས་འོག་གི་གཏེར་དང་། ཕྱུག་པོ་སེར་སྣ་ཅན་གྱི་ནོར་ཡང་བླངས་ལ་བླ་མ་དཀོན་མཆོག་གི་ཕྱོགས་སུ་བཏང་ངོ་། །དེ་ཡང་དམ་ཚིག་བཀོད་པ་ལས་སེར་སྣས་བཅིངས་པའི་ཡོ་བྱད་དང་། དངོས་གྲུབ་ཀྱི་རྫས་ཐ་མལ་པས་འཆང་བ་རྣམ་པ་རྣམས་བླངས་ལ་བྱིན་རླབས་ཀྱི་རྟེན་དུ་བྱ་བ་ནི་དམ་ཚིག་གོ །རང་རྒྱལ་དུ་གཞན་གྱི་ཡོ་བྱད་འཕྲོག་པ་ནི་ཉམས་པའོ། །ཞེས་པས། རང་འདོད་ཀྱི་ཆེད་དུ་བྱས་ན་ཉམས་པའོ། །ངག་བརླངས་པོའི་དམ་ཚིག་ནི། བསྒྲལ་བའི་ཞིང་བཅུ་ལ་ཐབ་པ་ནི་ཚར་གཅོད་པའི་དམ་ཚིག་གོ །སློབ་བུའི་སྣོད་བཅོས་པ་དང་། གཞན་དག་ཆོས་ལ་གཟུད་པའི་སླད་དུ་གཤེ་བ་དང་། གསང་སྔགས་ཀྱི་བར་དུ་གཅོད་པའི་འབྱུང་པོ་ལ་ཕྲིན་ལས་བྱེད་པ་ནི་ངག་བརླང་པོའི་དམ་ཚིག་གོ །དེ་ལྟ་བུའི་དམ་ཚིག་ནི་སྤྱོད་པའི་དམ་ཚིག་ལྔའོ། །མི་སྤང་བའི་དམ་ཚིག་ལ་ཡང་དག་པའི་དུག་ལྔ་དང་། ལོག་པའི་དུག་ལྔའོ། །ཡང་དག་པའི་དུག་ལྔ་ནི། གོང་གི་སྦྱོར་བའི་དམ་ཚིག་དང་། འདོད་ཡོན་རང་རིག་ཡེ་ཤེས་སུ་ཤར་བས་མི་སྤང་བ་དང་། ཞེ་སྡང་ཞིང་བཅུ་ཐུགས་རྗེས་བསྒྲལ་བས་མི་སྤང་བ་དང་། ཐེག་པ་འོག་མ་ལ་མི་འཐབ་ཅིང་ནང་དུ་ཞུགས་པའི་ཕྲག་དོག་དང་། ཡང་དག་པའི་དོན་རྟོགས་པའི་ང་རྒྱལ་དང་། ཕྱི་ནང་གི་ཆོས་ཐམས་ཅད་རིས་སུ་མི་ཕྱེད་པའི་གཏི་མུག་གོ །ལོག་པའི་དུག་ལྔ་ནི། ཉོན་མོངས་པའི་དུག་ལྔ་སེམས་ཀྱི་ཆོས་ཉིད་རྟོགས་པས་མི་སྤོང་བའོ། །དེ་ལྟར་མ་བྱས་ནས་རང་རྒྱལ་དུ་བྱས་ན་ཉམས་པའོ། །དང་དུ་བླང་བའི་དམ་ཚིག་ལྔ་ནི། བདུད་རྩི་རྣམ་པ་ལྔ་ཐབས་ཁྱད་པར་ཅན་གྱིས་ཉམས་སུ་ལེན་པའོ། །དེ་ལྟར་མི་བྱེད་ནས་བབ་ཅོལ་དུ་སྤྱད་ན་ཉམས་པའོ། །ཤེས་པར་བྱ་བའི་དམ་ཚིག་ལྔ་ནི། ཕུང་པོ་ལྔ་ལ་སོགས་པ་ཐམས་ཅད་རྒྱལ་བའི་དཀྱིལ་འཁོར་དུ་རྟོགས་ནས་ཉམས་སུ་ལེན་པའོ། །བསྒྲུབ་པར་བྱ་བའི་དམ་ཚིག་ལྔ་ནི། དེ་ལྟ་བུའི་དོན་རྟོགས་ཤིང་ཉམས་སུ་བླངས་པས་སྤྱོད་ཡུལ་ཡེ་ཤེས་སུ་ཀ་ནས་དག་པའོ། ། དེ་དག་ནི་ཐུན་མོང་མ་ཡིན་པའི་དམ་ཚིག་བསྲུང་བའི་ཐབས་སོ། །ཐུན་མོང་གི་དམ་ཚིག་ལ་གཉིས་ཏེ། བདག་དོན་ཉི་ཤུ་གཅིག་སྟེ། རྒྱན་འགྱེད་པ་དང་། ལུས་མཛེས་པར་བྱེད་པ་དང་། དམག་དང་ཚོང་ལ་སོགས་པའི་འཚོགས་པར་འགྲོ་བ་དང་། ཆང་དང་། ལུས་ངག་ཡིད་གསུམ་གྱི་བྱེད་སྤྱོད་སྣ་ཚོགས་ཀྱི་སེམས་ཀྱི་ཁེངས་པ་དང་། རྟོགས་པ་མཐོ་དམན་དང་། དབང་གྲངས་མང་ཉུང་དང་། བསླབ་པ་མཐོ་དམན་གྱི་ཕྱག་ལེན་པ་དང་། ཆེ་ངག་དང་། དགེ་བ་ལ་སྨོད་པ་དང་། སྡིག་པ་ལ་བསྟོད་པ་དང་། ལེ་ལོ་ཆེ་བ་དང་། སེར་སྣ་ཆེ་བ་དང་། གཉིད་དང་གཡེངས་བ་དང་། ཁྲོ་གཏུམ་ཆེ་བ་དང་། རང་རྒྱུད་ཞེ་སྡང་ཆེ་བས་གཤིས་བསྒྱུར་དཀའ་བ་དང་། བླ་མ་དང་གྲོགས་པོའི་བཀའ་གཅོག་པ་དང་། བག་མེད་པའི་སྤྱོད་པ་དང་། དམ་བཅའ་དོར་བ་དང་། ཆོག་མི་ཤེས་པ་དང་། ཆོས་དང་འཇིག་རྟེན་གྱི་ངོ་བོ་ལ་དགའ་བའོ། །གཞན་དོན་ནི། ཕ་རོལ་ཏུ་ཕྱིན་པ་དྲུག་དང་། ཕྱིའི་ཆོས་སྤྱོད་བཅུ་དང་། ཕྲིན་ལས་བཞི་དང་། བསྡུ་བའི་དངོས་པོ་བཞི་དང་། ཐེག་པ་རིམ་པ་དགུ་ལ་སོགས་པས་སེམས་ཅན་གྱི་དོན་དུ་ཇི་ལྟར་འགྲོ་བར་ཉམས་སུ་བླང་ངོ་། །དེ་ལས་གོལ་བའི་མུ་སྟེགས་དགུ་དང་། དེ་ལ་སོགས་ཏེ་སེམས་ཅན་གྱི་དོན་དུ་ཇི་ལྟར་འགྱུར་བར་ཉམས་སུ་བླང་ངོ་། །དེ་ནི་ཐེག་པ་ཕྱི་ནང་ཐུན་མོང་གི་དམ་ཚིག་གོ །དེ་ལྟར་རྩ་བ་དང་ཡན་ལག་གི་དམ་ཚིག་རྣམས་རྣལ་འབྱོར་པས་དྲན་པ་དང་། ཤེས་བཞིན་མ་ཡེངས་པར་ཉམས་སུ་བླང་བར་བྱའོ། །མཐོང་ལམ་ཕྱིན་ཆད་ནས་ངོ་བོ་ཉིད་ཀྱི་རྒྱུད་ལ་རང་ལྡན་ནོ། །རྩལ་ཆེན་རྫོགས་པའི་མཐར་ལམ་པ་ལ་མཐར་ཕྱིན་པའོ། །དེ་ནི་བསྲུང་ཐབས་ཀྱི་རིམ་པའོ། །བཞི་པ་དེ་དག་གི་ཉམས་རྒྱུ་ནི། མི་ཆོས་བློན་པོའི་ལས་བྱེད་པ་དང་། བདག་ལ་བསྟོད་པ་དང་། གཞན་ལ་སྨོད་པ་དང་། ཆོས་བྱེད་གཞན་ལ་ཟུར་ཟ་བ་དང་། ཁེ་དང་དྲེགས་པའི་འདུ་བ་བསྟན་པ་དང་། ཟས་ནོར་ལ་ཆགས་སེམས་ཆེ་བ་དང་། རང་གཞན་གྱི་ཕྱིར་ཕྱོགས་རིས་ཆེ་བ་དང་། ཆང་དད་ཆེ་བ་དང་། རང་མཐོང་དང་། ལྟ་སྤྱོད་སྙོམས་ལས་སུ་གཏོང་ནས་ང་རྒྱལ་བ་དང་། ཆོས་ལ་ཕྱོགས་རིས་ཆེ་བ་དང་། ངོམ་སྐྱེན་པ་དང་། གསང་མི་ཐུབ་པ་དང་། ལེ་ལོ་ཆེ་བས་བསྒྲུབས་མི་ནུས་པ་དང་། གཙང་རྨེ་ཆེ་བ་དང་། སྒྲོ་བསྐུར་ལ་དགའ་བ་དང་། གྲོང་གི་ཉམས་ལེན་ལ་དགའ་བ་དང་། འཁོར་བའི་རིགས་རྒྱུད་དང་བསོད་ནམས་འཕེལ་ན་དགའ་བ་དང་། གཅིག་པུར་གནས་མི་ཚུགས་ཤིང་མང་པོ་འཕེལ་ན་དགའ་བའོ། །དེ་དག་ནི་དམ་ཚིག་ཉམས་པའི་རྒྱུ་སྟེ་སྤང་ན་ཉམས་པ་མི་འོང་ངོ་། །
ལྔ་པ་ཉམས་པའི་སྔ་རྟགས་ཚེ་འདི་ལ་འབྱུང་བ་ནི།
ཡ་ངའི་འགོ་ནད་སྣ་ཚོགས་དང་། །དགྲ་ལ་མཐུ་མི་འབྱུང་བ་དང་། །བགེགས་ལ་བྱིན་རླབས་མེད་པ་དང་། འཁོར་དང་ལོངས་སྤྱོད་ཡིད་དུ་འོང་བ་དང་བྲལ་བ་དང་། རང་ལ་ཉེས་པ་མེད་པར་གཞན་གྱི་ཁས་ཕོག་པ་དང་། ཅི་བསམ་པའི་ལས་ལ་འབྲས་བུ་མེད་པ་དང་། ཡིད་དུ་མི་འོང་བ་སྣ་ཚོགས་འབྱུང་ངོ་། །སྐུའི་དམ་ཚིག་ཉམས་པའི་རྟགས་སུ། འཇིག་རྟེན་འདིར་ཡང་མཛེ་ཤུ་དང་ནད་སྣ་ཚོགས་འབྱུང་ནས་སྐྱེ་བོ་ཡོངས་དང་ཉེ་དུ་ལ་སོགས་པ་ཀུན་གྱིས་སྤང་ནས་འགྲོགས་པའི་དབང་མེད་དོ། །མི་རྣམས་ཀྱི་སྤང་ནས་དུས་མ་ཡིན་པར་འཆིའོ། །
གསུང་གི་དམ་ཚིག་ཉམས་པའི་སྔ་རྟགས་ཚེ་འདི་ལ་འབྱུང་བ་ནི། བགེགས་རིགས་སྟོང་ཕྲག་བརྒྱད་ཅུ་རྩ་བཞིས་གླག་ཚོལ་བ་དང་། ནད་རིགས་བཞི་བརྒྱ་རྩ་བཞིས་སྐབས་ཚོལ་བ་དང་། ཡེ་འགྲོགས་སུམ་བརྒྱ་དྲུག་ཅུས་བར་དུ་གཅོད་པ་དང་། ལྐུགས་ཤིང་དབང་པོ་ཉམས་ནས་ནད་སྣ་ཚོགས་འབྱུང་ཞིང་གསང་བའི་བཀའ་མི་ཐུབ་པ་དང་། བར་ཆོད་ཀྱི་བགེགས་ཀྱིས་གློ་བུར་དུ་འཆིའོ། །ཐུགས་ཀྱི་དམ་ཚིག་ཉམས་པའི་སྔ་རྟགས་ནི། ཚེ་འདིར་ཡང་མཐུ་དང་རྫུ་འཕྲུལ་ཆུང་ཞིང་སྨྱོ་བ་དང་། འབོག་པ་དང་། གླལ་བ་དང་། དབང་པོའི་ཉམས་མི་གསལ་བའོ། །ཞེས་ས་མ་ཡ་བཀོད་པ་ལས་བྱུང་ངོ་། །དམ་ཚིག་ཉམས་པའི་སྔ་རྟགས་ཚེ་འདིར་མ་བྱུང་ན། གལ་ཏེ་ཉམས་པའི་རྟགས་མེད་ན། །ལེགས་པར་སྣང་བ་མི་རུང་སྟེ། །བདེ་བ་ཟད་བྱས་གཏན་དུ་སྡུག །ཅེས་སོ། །གལ་ཏེ་མ་ཉམས་པ་ལ་ཉམས་པའི་རྟགས་བྱུང་ན། སྔོན་གྱི་རྣམ་སྨིན་ཟད་གྱུར་པས། །བསྐང་གསོའི་ལས་ལ་བརྩོན་པར་བྱ། །ཞེས་གསུངས་པས་བརྩོན་པར་བྱ།
དྲུག་པ་ཉམས་པའི་སྐྱོན་ཚེ་ཕྱི་མ་ལ་འབྱུང་བ་ནི།
བྱང་ཆུབ་སེམས་ཀྱི་དམ་ཉམས་ན། །བསྐལ་པར་དགེ་བ་ཅི་བསགས་ཀྱང་། །གཞི་རྟེན་མེད་ནས་འཁོར་བ་ལས་ཐོན་མེད་དོ། །སྐུའི་དམ་ཚིག་ཉམས་ན་གོང་དུ་གསུངས་པའི་སྡུག་བསྔལ་རྣམས་འབྱུང་ནས་བསྐལ་པ་ཆེན་པོ་གཅིག་ཏུ་དམྱལ་བར་སྐྱེའོ། །གསུང་གི་དམ་ཚིག་ཉམས་ན། གོང་དུ་གསུངས་པའི་སྡུག་བསྔལ་རྣམས་བྱུང་ནས་ལྷ་དང་མཁའ་འགྲོ་གཡེལ་ནས་བསྐལ་པ་ཆེན་པོ་གཉིས་སུ་དམྱལ་བར་སྐྱེའོ། །ཐུགས་ཀྱི་དམ་ཚིག་ཉམས་ན། སྨྱོ་འབོག་ལ་སོགས་པའི་སྡུག་བསྔལ་འབྱུང་ནས་ཚེ་ཐུང་བསྐལ་པ་ཆེན་པོ་གསུམ་དུ་དམྱལ་བར་སྐྱེའོ། །ཡན་ལག་གི་དམ་ཚིག་ཉམས་ན། འཁོར་དང་ལོངས་སྤྱོད་ཡིད་དུ་འོང་བ་དང་བྲལ་བ་དང་། དངོས་གྲུབ་ལ་སོགས་པ་གཏན་དུ་མི་འབྱུང་བ་དང་། ངན་སོང་རྣམ་པ་གསུམ་དུ་སྐྱེ་བར་འགྱུར་རོ། །རྩ་བ་དང་ཡན་ལག་ཀུན་ཉམས་ན། རྡོ་རྗེ་དམྱལ་བར་སྐྱེ་སྟེ་སྡུག་བསྔལ་ནི་དམྱལ་ཁམས་བཅོ་བརྒྱད་གཞན་དུས་གཅིག་ཏུ་བསྡོངས་ཀྱང་རྡོ་རྗེ་དམྱལ་བའི་ཆར་མི་ཕོད། བསྐལ་བ་ཆེན་པོ་ཐེར་འབུམ་དུ་གནས་ཏེ། དེ་ཡང་གཏོར་རྒྱུད་ལས། ལྕགས་ཀྱི་རི་རབ་ཆེན་པོ་ཚད་ལྡན་བརྒྱ་རིམ་པ་བཞིན་དུ་བྱ་རེག་འཇམ་གྱི་ལྤགས་པས་དྲུད་ནས་ཟད་པ་ནི་རྡོ་རྗེ་དམྱལ་བའི་ཚེ་ཚད་དོ། །ཞེས་གསུངས་སོ། །དེ་ཡང་འཕགས་པའི་ཐུགས་རྗེ་ལས། །གོལ་བས་བསྡོང་ཟླ་མེད་པ་ནི། །སངས་རྒྱས་སྟོང་གི་འོད་ཟེར་དང་། །བྱང་ཆུབ་སངས་རྒྱས་ཕྲིན་ལས་ནི། །རྒྱུན་དུ་མཛད་ཀྱང་ཕན་མི་འགྱུར། །ཞེས་གསུངས་པས་ཐོན་ཤིན་ཏུ་དཀའོ། །
བདུན་པ་མ་ཉམས་པའི་ཡོན་ཏན་ནི།
སྐུའི་དམ་ཚིག་མ་ཉམས་ན། ལུས་ལ་མཚན་དང་དཔེ་བྱད་ཀྱིས་བརྒྱན་པ་དང་། ནད་མེད་པ་དང་། གཞོན་ཤིང་ལང་ཚོ་དར་ལ་བབས་པ་དང་། ཡན་ལག་ལྷག་ཆད་མེད་པ་དང་། དབང་པོ་ཉམས་པ་མེད་པ་དང་། ཚེ་རིང་བ་དང་། ལོངས་སྤྱོད་དང་འབྱོར་བ་འཕེལ་བ་དང་། འཁོར་མ་མོ་དང་མཁའ་འགྲོས་བཀའ་བཞིན་བྱེད་པ་དང་། སྲིད་གསུམ་དུ་དབང་བསྒྱུར་བ་དང་། མཐུ་དང་རྫུ་འཕྲུལ་དཔག་གིས་མི་ལང་བ་དང་། མན་ངག་གི་དོན་རྟོགས་པར་འགྱུར་བ་དང་། རིག་འཛིན་རྣམ་པ་གསུམ་གྱི་དངོས་གྲུབ་ཐོབ་པ་དང་། ཀུན་ཏུ་བཟང་པོ་དང་སྐལ་བ་མཉམ་མོ་གསུངས་སོ། །ཞེས་གསུངས། གསུང་གི་དམ་ཚིག་བསྲུང་བའི་ཡོན་ཏན་ནི། ཡེ་ཤེས་ཀྱི་ལྷ་མཉེས་པ་དང་། དེས་བར་ཆད་བྲལ་ནས་རིགས་རྒྱུད་འཕེལ་བ་དང་། བྱིན་རླབས་བསམ་གྱིས་མི་ཁྱབ་པས་གཞན་དོན་ཕྲིན་ལས་རྣམ་པ་བཞི་ཐོགས་མེད་པར་འགྲུབ་པར་འགྱུར་བ་དང་། མདོར་ན་ཅི་དང་ཅི་བསམ་པའི་དོན་ཐམས་ཅད་ལྷུན་གྱིས་འགྲུབ་པར་འགྱུར་རོ། །ཐུགས་ཀྱི་དམ་ཚིག་མ་ཉམས་ན། ཐོས་བསམ་སྒོམ་གསུམ་མཐར་ཕྱིན་ནས་སྐྱོ་དུབ་མེད་པ་དང་། དོན་དེ་ཉིད་ཀྱིས་བསྐྱེད་རྫོགས་ཀྱི་དོན་མཐར་ཕྱིན་པ་དང་། དགོངས་པ་དེ་ཉིད་ཀྱིས་མངོན་དུ་གྱུར་ཏེ། ཡེ་ཤེས་ཀྱི་ལྷ་རྣམས་ཀྱིས་དབང་བསྐུར་བར་འགྱུར་རོ། །ཡན་ལག་གི་དམ་ཚིག་མ་ཉམས་ན། ཐེག་པའི་དོན་རྟོགས་པ་དང་། དངོས་གྲུབ་རྣམ་གཉིས་འགྲུབ་པ་དང་། སེམས་ཅན་གདུལ་བྱའི་དོན་རྣམས་འགྲུབ་པ་དང་། ལྟ་སྤྱོད་ཡ་ཆར་མ་གྱུར་ཏེ་གསང་སྔགས་ནང་པར་ཆུད་པ་དང་། ཐེག་པ་ཕྱི་ནང་མ་འདྲེས་པས་བཀའི་བྱིན་རླབས་དུས་སུ་འགྲུབ་པ་དང་། བསྲུང་བའི་ལྷ་རྣམས་ཀྱིས་སྐྱོབ་པ་དང་། ཟབ་མོའི་ཆོས་མྱུར་དུ་རྟོགས་ཤིང་རྣལ་འབྱོར་སྤྱོད་པ་རླན་གྱིས་ཟིན་ནས་རང་གཞན་གྱི་དོན་ལྷུན་གྱིས་གྲུབ་པར་འགྱུར་རོ། །ཉན་ཐོས་ཀྱི་འདུལ་ཁྲིམས་དང་། བྱང་ཆུབ་སེམས་དཔའི་སྡོམ་པ་དང་། གསང་སྔགས་ཀྱི་དམ་ཚིག་ཀུན་ཀྱང་དེ་ལྟར་བསྲུང་ན་ཡོངས་སུ་རྫོགས་པར་འགྱུར་རོ། །
བརྒྱད་པ་ཉམས་ན་བསྐང་བའི་ཐབས་ནི།
བྱང་ཆུབ་སེམས་ཀྱི་དམ་ཚིག་ཉམས་ན། བླ་མ་དགོངས་ཉམས་དང་ལྡན་པ་ལས་དབང་བླངས་ལ་ཉམས་སུ་བླང་བྱའོ། །སྐུའི་དམ་ཚིག་ཉམས་ན། བླ་མ་དང་གྲོགས་པོ་གང་ལ་ཉམས་པ་དེ་ལ་ཟས་ནོར་དང་བདོག་པ་ཐམས་ཅད་འབུལ་ནས་ཞེ་ཐག་པ་ནས་བཤགས་པར་བྱའོ། །བླ་མས་ཀྱང་གནང་བར་བྱའོ། །མ་རྙེད་ན་དེ་དང་མཉམ་པ་བརྒྱ་ལ་བཤགས་པར་བྱའོ། །དེ་ཡང་མ་རྙེད་ནས་དེ་དང་མཉམ་པ་གསུམ་ལ་སྦྱིན་བསྲེགས་དང་། ཚོགས་མཆོད་དང་། བསྐང་བ་ལ་སོགས་ནུས་ཚད་དུ་བྱའོ། །ཚེ་གཅིག་ཏུ་དཀའ་བ་སྤྱོད། བདོག་པ་ཐམས་ཅད་འབུལ་ལོ། །དེ་ནས་དཔང་པོས་ཀྱང་ཚངས་པ་སྦྱིན་པར་བྱའོ། །ཚིག་ཏུ་བཤགས་དོན་དུ་མི་བཤགས་ན་མི་བྱང་བར་བཤད་དོ། །གསུང་གི་དམ་ཚིག་ཉམས་ན། བཟླས་པ་བལྡབ་ཏུ་བྱ། བསྒྲུབ་པ་ཆེན་པོ་གསུམ་གྱི་བསྐང་བར་བྱའོ། །ཐུགས་ཀྱི་དམ་ཚིག་ཉམས་ན། ཐམས་ཅད་སེམས་ཉིད་ཀྱི་རང་བཞིན་དུ་རྟོགས་ན་སྐོང་བར་འགྱུར་རོ། །ཡན་ལག་གི་དམ་ཚིག་ཉམས་ན་གང་ཉམས་པ་དེ་སོར་ཆུད་པར་བྱའོ། །གལ་ཏེ་སློབ་དཔོན་དང་གྲོགས་ཀྱི་བཤགས་པ་མི་གནང་ན། གལ་ཏེ་གུས་པས་མི་ལེན་ན། །གཉིས་ཀ་རྡོ་རྗེའི་དམྱལ་བར་སྐྱེ། །ཞེས་གསུངས་སོ། །
དགུ་པ་དཔེ་བསྟན་པ་ནི།
དམ་ཚིག་ཐམས་ཅད་ས་གཞི་བཟང་པོ་ལྟ་བུ་དང་། བསྲུང་ཐུབ་མ་ཐུབ་པའི་དཔེ་སོ་མཚམས་ཀྱི་མཁར་བཟུང་བ་དང་། བསྲུང་བ་ལ་ཡོན་ཏན་འབྱུང་བའི་དཔེ་ཡིད་བཞིན་ནོར་བུ་ལྟ་བུ་དང་། ཆོས་ཐམས་ཅད་དམ་ཚིག་ཏུ་འདུས་པའི་དཔེ་ནམ་མཁའ་ལྟ་བུ་དང་། བསྲུང་ན་འཁོར་བའི་སྡུག་བསྔལ་ཐམས་ཅད་གཅོད་པའི་དཔེ་མཚོན་རྣོན་པོ་ལྟ་བུ་དང་། དུས་གསུམ་གྱི་རྒྱལ་བའང་དམ་ཚིག་ལས་འབྱུང་པའི་དཔེ་ཕ་མ་ལྟ་བུ་དང་། བསྲུང་ན་དངོས་གྲུབ་འབྱུང་བའི་དཔེ་རྒྱ་མཚོའི་རླབས་ལས་ནོར་བུ་འབྱུང་བ་ལྟ་བུ་དང་། ཁྱད་པར་དུ་མི་གསོད་པར་བག་དང་ལྡན་པར་བསྲུང་དགོས་པའི་དཔེ་མེ་དཔུང་ལྟ་བུ་དང་། སྲུང་ན་འཁོར་བའི་སྡུག་བསྔལ་སེལ་བའི་དཔེ་རྩི་སྨན་ལྟ་བུ་དང་། བསྲུང་བ་ལ་ལེགས་ཉེས་ཤིན་ཏུ་ཆེ་བའི་དཔེ་རྒྱལ་པོའི་ཁྲིམས་ལྟ་བུ་དང་། དང་པོ་བྱང་ཆུབ་མཆོག་ཏུ་སེམས་བསྐྱེད་ནས་མཐར་མ་ཕྱིན་གྱི་བར་དམ་ཚིག་མ་ཉམས་པར་བསྲུང་བའི་དཔེ་རྒྱ་མཚོ་ནོར་ལེན་ཚོང་དཔོན་ལྟ་བུའོ། །
བཅུ་པ་དམ་ཚིག་གི་མདོ་ཆོས་ཉིད་དུ་བསྡུ་བ་ནི།
དམ་ཚིག་དམ་ཚིག་ཅེས་བྱ་བ། །གུད་ན་ཡོད་པ་མ་ཡིན་ཏེ། །རང་གི་སེམས་ཉིད་དམ་ཚིག་ཡིན། །ཞེས་གསུངས་པས། དམ་ཚིག་ཐམས་ཅད་ཀྱི་དཔེ་རྒྱ་མཚོ་ནང་གི་གཟའ་སྐར་དང་འདྲ་བར་སེམས་ཉིད་དབྱེར་མེད་པར་ལྷུན་གྱིས་གྲུབ་པར་རྟོགས་ན་དམ་ཚིག་ཐམས་ཅད་དེར་འདུས་སོ། །དེ་ནི་ཆོས་ཉིད་ཀྱི་སྲོག་དམ་ཚིག དམ་ཚིག་གི་སྲོག་ལུང་། ལུང་གི་སྲོག་མན་ངག་ཅེས་གསུངས་སོ། །མན་ངག་གི་སྲོག་ནི་བསྒོམ་པ་ཡིན་ཏེ། བསྒོམ་པའི་སྲོག་ནི་མ་ཡེངས་པ་ཡིན་པས་སྤྱོད་ལམ་དུས་རྒྱུན་ཆད་མེད་པར་བསྒོམ་ན། དགོངས་པ་ཀློང་དུ་གྱུར་ནས་མངོན་པར་སངས་རྒྱས་སོ། །དེ་ནི་མདོ་ཆོས་ཉིད་དུ་བསྡུ་བའོ། །དམ་ཚིག་དེ་རྣམས་རྒྱུད་ལ་ལྡན་ཚུལ་ནི། དང་པོ་རྣལ་འབྱོར་པ་རྣམས་ཀྱིས་གཉེན་པོའི་སྒོ་ནས་སྲུང་ཞིང་མ་ཉམས་པ་དང་བཅས་པས་ནན་ཏན་དུ་བྱའོ། །ས་ཐོབ་ནས་ཆེད་བྱས་མེད་བར་བསྲུང་བ་ལ་ངོ་བོ་ཉིད་ཀྱིས་མི་ལྟ་བ་སྟེ་ངོ་བོ་ཉིད་ཀྱིས་བསྟན་ནོ། །ཉམས་པ་དང་བྲལ་བ་ནི། རྩལ་ཆེན་རྫོགས་པའི་མཐར་ལམ་བར་དུ་ངོ་བོ་ཉིད་ཀྱིས་སྟོབས་སུ་འགྱུར་རོ། །
གསང་སྔགས་དམ་ཚིག་བསྡུས་པའི་དོན། །
ཅུང་ཟད་བྲིས་པའི་བསོད་ནམས་དེས། །
རྣལ་འབྱོར་དམ་དང་ལྡན་གྱུར་ཏེ། །
འགྲོ་རྣམས་སངས་རྒྱས་ཐོབ་པར་ཤོག །
ཤཱཀྱའི་དགེ་སློང་ཆེན་པོ་ཀཿཐོག་པ་རྡོ་རྗེ་རྒྱལ་མཚན་གྱིས་ཡི་གེར་བཀོད་པ་རྫོགས་སོ།། །།དགེའོ། ། དགེའོ། །དགེའོ། །
༄༅། །སྡོམ་གསུམ་གྱི་གནད་བསྡུས་པ་ཞེས་བྱ་བ་བཞུགས་སོ། །
རྫ་དཔལ་སྤྲུལ་༧ ཨྱོན་འཇིགས་མེད་ཆོས་ཀྱི་དབང་པོས་མཛད། ༈ ཐུགས་རྗེ་ཆེན་པོ་དང་ལྡན་པའི་བླ་མ་རྣམས་ལ་ཕྱག་འཚལ་ལོ། །དེ་ལ་སྤྱིར་རྒྱལ་བས་ཆོས་སྒོ་དང་ཐེག་པའི་རྣམ་གྲངས་བསམ་གྱིས་མི་ཁྱབ་པ་གསུངས་པ་ཐམས་ཅད་ཀྱང་བསྡུ་ན་ཐེག་པ་ཆེ་ཆུང་གཉིས་སུ་འདུ། ཐེག་ཆེན་ལ་མདོ་སྔགས་གཉིས་སུ་དབྱེ་བས་ཉམས་ལེན་གྱི་གནད་ཐམས་ཅད་སྡོམ་པ་གསུམ་ལ་འདུ། སྡོམ་པ་གསུམ་པོ་བསྡུ་ན་འདི་ལྟ་སྟེ། སོ་ཐར་གྱི་ངོ་བོ་ངེས་འབྱུང་ཡིན། བྱང་སེམས་ངོ་བོ་གཞན་ཕན་ཡིན། གསང་སྔགས་ངོ་བོ་དག་སྣང་ཡིན། གསུམ་པོ་རང་སེམས་འདུལ་ལ་འདུ།
འདི་ལ་བཞི། ཕྱི་སོ་ཐར། ནང་བྱང་སེམས། གསང་བ་གསང་སྔགས། སྡོམ་གསུམ་འགལ་མེད་དུ་ཉམས་སུ་ལེན་ཚུལ་ལོ། །དང་པོ་ཕྱི་སོ་ཐར་གྱི་སྡོམ་པ་ནི།
སོ་ཐར་གྱི་ངོ་བོ་ངེས་འབྱུང་ཡིན། ཞེས་བྱ་སྟེ། འདི་ལ་བསྡམ་བྱ། སྡོམ་བྱེད་གཉིས། དང་པོ་བསྡམ་བྱ་ནི། ད་ལྟ་རང་རེ་རྣམས་ཀྱི་རྒྱུད་ལ་ཚེ་ཕྱི་མ་ཕན་ཆད་ཀྱི་ཐར་པ་བྱང་ཆུབ་བསྒྲུབ་པའི་ཆེད་མ་ཡིན་པར། འཇིག་རྟེན་ཚེ་འདི་ཙམ་ལ་ཞེན་ནས་བདེ་སྐྱིད་སྙན་གསུམ་མམ། ལྟོ་གོས་གཏམ་གསུམ་དོན་དུ་གཉེར་བའི་བློ་འདི་བསྡམ་བྱ་ཡིན། འདི་དག་གི་རྩ་བ་ཚེ་འདིར་ཞེན་པ་ཡིན། དེའི་རྩ་བ་བདག་འཛིན་ཡིན། འདི་དག་ལ་འང་། བདེ་འདོད་དང་། སྐྱིད་འདོད་ལས། སྙན་འདོད་སྤངས་དཀའ། ལྟོ་གོས་ལས་གཏམ་སྤངས་དཀའ་བ་ཡིན། དེ་ཇི་ལྟར་ཡིན་ཞེ་ན། འཇིག་རྟེན་པ་རྣམས་གསོད་པར་ཤེས། གསོད་པ་པོས་མདུན་ན་སྒུག་བཞིན་དུ་གཡུལ་ངོར་ནན་གྱིས་འཇུག་པ་དེ་བདེ་སྐྱིད་སྤངས་ནས་སྙན་པ་སྒྲུབ་པ་ཡིན། རང་ཤི་ཤུལ་གྱི་གཏམ་སྙན་པོ་དེའི་ཆེད་དུ་རང་གི་སྲོག་ཀྱང་ཡལ་བར་འདོར་བ་དེ་འཁྲུལ་ཚབས་ཆེ། ཡང་ཆོས་པ་རྣམས་ལྟོ་གོས་ལ་གྱོང་བསྐུར་ནས་དཀའ་སྤྱད་དང་སྙིང་རུས་ཀྱིས་ཆོས་བྱས་ཀྱང་། དེ་ཆོས་པ་བཟང་པོ་ཞིག་ཡིན་ཞེས་གཞན་གྱིས་གླེང་ན་དགའ་ཞིང་། དེའི་ཆེད་དུ་དགེ་སྦྱོར་གྱི་བྱས་ཡུས་འདྲེན་པ་དེ་ལྟོ་གོས་བློས་ཐོང་གཏན་བློས་མ་ཐོང་བ་ཡིན། ལུས་ཀྱི་གསོས་སུ་མེད་ཐབས་མེད་ཅིང་ངེས་པར་ལྟོ་གོས་གཉིས་བློས་བཏང་ནས་གཏམ་སྟོང་པ་ཞིང་སྒྲུབ་པ་དེ་ཡང་འཁྲུལ་ཚབས་ཆེ། དེས་ན་རང་རེ་ཐམས་ཅད་ལ་ཆོས་འཇིག་རྟེན་གང་གི་ཐད་ནས་ཀྱང་མི་མདུན་ནས་ངོ་མི་ཚ་བ་ཞིག་བྱེད་དགོས་སྙམ་པ་དེ་གཏམ་དང་སྙན་པ་སྒྲུབ་པ་ཡིན་པས་དེ་སྤངས་བྱ་ཐམས་ཅད་ཀྱི་གཙོ་བོ་ཡིན། དེ་ལྟར་བདག་འཛིན་དང་ཚེ་འདིའི་ཞེན་པ་གཉིས་པོ་འདི་འཇིག་རྟེན་པའམ་འཁོར་བ་སྒྲུབ་པའི་ཀུན་སྤོང་ཐམས་ཅད་ཀྱི་རྩ་བ་ཡིན། ཀུན་སློང་དེ་ལ་གཞི་བྱས་ནས། ད་ག་རེ་ཆོས་དང་འཇིག་རྟེན་གང་སྒྲུབ་ཀྱང་རྒྱུ་རྫས་དང་ལོངས་སྤྱོད་ཞིག་མེད་པའི་ཐབས་མི་འདུག ཆོས་བྱེད་ཀྱང་ལྟོ་གོས་གནས་མལ་དང་བཅས་པ་ཕུན་ཚོགས་པ་ཞིག་མེད་ན་སྒྲུབ་པར་མི་ནུས་པར་འདུག འཇིག་རྟེན་གྱི་བྱ་བ་བདེ་སྐྱིད་སྙན་གསུམ་ཐམས་ཅད་ཀྱི་རྩ་བ་ནི་ལོངས་སྤྱོད་ཁོ་ན་ཡིན་པར་འདུག ལོངས་སྤྱོད་དེ་ཡང་མི་ཚེ་འཁྱོངས་ངེས་ཤིག་མེད་ན་ཕྲན་ཚེག་ཙམ་རེས་ནམ་ཕུག་མི་འཁྱོང་བར་འདུག་སྙམ་་་པ་དེ་ཀུན་སློང་ངན་པ་གཉིས་པ་ཡིན། ང་ལོངས་སྤྱོད་དེ་འཚོལ་བའི་ཐབས་ཅི་ལྟར་བྱས་ན་དྲག་སྙམ་པའི་ཚེ། ཁ་ཅིག་གིས་བསམ་པ་ལ་གཞན་རང་དང་མཉམ་པ་འདི་དང་འདི་ལྟ་བུ་ཞིག་གིས་ཀྱང་ཚོང་དང་སོ་ནམ་འབད་རྩོལ་གྱི་སྒོ་ནས་ལོངས་སྤྱོད་སྒྲུབ་པར་འདུག ངས་ཀྱང་འདི་ལྟ་བུ་ཞིག་བྱས་ན། ལས་ཀ་དང་འབད་རྩོལ་ཀྱི་བརྩོན་འགྲུས་ནི་ནུས། མ་ནུས་ཀྱང་ཅི་ནུས་མི་བྱེད་པའི་ཐབས་མི་འདུག ཚོང་དང་གཡོ་སྒྱུའི་སྐོར་འགོ་ནི་ཤེས། མ་ཤེས་ཀྱང་ཅི་ཤེས་མི་བྱེད་པའི་ཐབས་མི་འདུག དཔེར་ན་ཐབས་འདི་དག་ལ་ངེས་པར་འབད་པར་བྱའོ་སྙམ་པའམ། ཡང་ཁ་ཅིག་གིས། གཞན་འདི་དང་འདི་ལྟ་བུ་དག མིས་བཀུར་བ། རང་སྐྱིད་པ། དཀོར་དང་རྙེད་པ་ཆེ་བ་འདི་ལྟ་བུ་འདུག ངས་ཀྱང་འདི་འདྲ་བ་ཞིག་བྱས་ན། ང་ངང་ཚུལ་ནི་བཟང་། དགེ་སྦྱོར་དང་མཚམས་སྒྲུབ་ཕྲན་བུ་རེ་ནི་ནུས། བུད་མེད་ལ་འདོད་པ་ནི་ཆུང་། དཔེར་ན་བླ་མའམ་མིན་ཀྱང་དགེ་རྒན་བཟང་པོ་ཞིག་གི་གོ་ས་འོང་ངེས་སྙམ་པ་འདི་དག་ཀུན་སློང་ངན་པ་གསུམ་པ་ཡིན། དེ་གཉིས་ལས་སྔ་མས་ནི་ཆོས་ཀྱི་བྱ་བ་དགེ་སྦྱོར་དང་ཉམས་ལེན་ཐམས་ཅད་བློས་བཏང་། ལས་ཀ་དང་འབད་རྩོལ་གྱི་དུས་འདའ། ཚོང་རྩིས་དང་གཡོ་སྒྱུའི་འཁོར་ལོ་བསྐོར། དོན་མང་བ། བྱ་བ་མང་བ། འདུ་འཛི་དང་འབྲེལ་འདྲེས་མང་བ། རྒྱལ་ཁམས་ཀྱི་གཙོ་བོ་ཐམས་ཅད་ལ་ངོ་འཛིན་དང་མཐུན་འཇུག་དགོས་པ། ཇ་ཕོར་གང་ཡང་དལ་གྱིས་འཐུང་བའི་ལོངས་མེད་པ། ཉིན་དང་མཚན་དུ་དོན་མེད་པའི་རྣམ་གཡེང་དང་བསམ་མནོ་ལ་ཡེངས་ཏེ་རང་གིས་རང་སྟོར་བ། རང་སྐྱིད་དམ་མི་སྐྱིད། བྱ་བྱེད་འདི་དག་ལ་སྙིང་པོ་འདུག་གམ་མི་འདུག་སྙམ་པའི་བློ་ཙམ་ཡང་སྐྱེ་རྒྱུ་མེད། ཐ་ན་རང་གི་གོས་ལེགས་པར་བགོས་ནས་སྐ་རགས་དམ་པོར་བཅིང་བ་ལའང་བློ་མ་ཞུགས་པར་གང་བྱུང་རྟོགས་ལྡན་ལྟ་བུ་ཞིག་བྱས་ནས་གནག་ཕྱུགས་ཀྱི་སྐྱོངས་བྲན། ཉོ་ཚོང་ཀྱི་འཕེལ་སྐྱེད། བཟའ་ཚང་གི་མགོ་འཛིན། ཉེ་འབྲེལ་གྱི་མཐུན་འཇུག སྡེ་དཔོན་གྱི་ངོ་འཛིན་ཁོ་ནས་དུས་འདའ་ཞིང་། རང་གིས་རང་བརླག རང་གིས་རང་ཕུང་། རང་ལ་བདེ་དུས་དང་དལ་ཁོམས་སྔ་དྲོ་གཅིག་ཙམ་ཡང་མེད་པ་ཞིག་རང་གིས་ཁུར་དུ་བླང་བ་དེ་དག་ལོངས་སྤྱོད་ཅུང་ཟད་རེ་འབྱོར་བའམ་མ་འབྱོར་བ་གང་ལྟར་གྱུར་ཀྱང་དེའི་ཚེ་འདི་སྙམ་དུ་ད་ང་ལ་ཅི་ལྟར་བྱས་ཀྱང་གཞན་གྱི་དད་འདུན་དང་བཀུར་བཟོས་ནི་མེད། དཀོར་དང་དད་ཟས་ནི་མ་ཟོས། ངས་ཅི་ལྟར་བྱས་ཀྱང་མི་ཁ་ཆུང་སྙམ་ནས། ཁྱིམ་པའི་བྱ་བ་ཐམས་ཅད་དང་དུ་བླང་མི་དགེ་བ་སྣ་གཅིག་ལའང་མི་འཛེམས་པར་་ཁྱིམ་པ་གཞན་ལས་ཀྱང་ལོད་པ་ཁྲེལ་མེད་ལིང་ལ་ཤོར་བ་ཆོས་ཀྱི་སྐལ་བ་ཆད་པ། ངན་སོང་གི་གཏིང་རྡོ་བྱེད་པ་འདི་ཕྱི་གཉིས་ཀར་སྡུག་པ། སྡུག་དང་སྐྱིད་དུ་ནོར་བ་དེ་འབྱུང་། ཕྱི་མ་དེས་ལྟར་སྣང་ཆོས་པ་ལྟར་བཅོས། རང་ཉིད་རང་གིས་བཙོན་དུ་བཟུང་། སེམས་ཡན་པར་བཏང་ནས་སྤྱོད་ལམ་གྱིས་ཚུལ་འཆོས་བྱེད། འཁྲུལ་བ་རང་རྒྱུད་དུ་བཞག་ནས་ལུས་ངག་གི་དགེ་སྦྱོར་ལ་བརྩོན། ཡེ་ཤེས་ཀྱི་ལྷ་སྤངས་ནས་ནོར་ལྷ་དང་གཞི་བདག་སྒྲུབ། བྱམས་པ་དང་སྙིང་རྗེ་སྤངས་ནས་རང་འདོད་གཙོ་བོར་འཛིན། འཁྲུལ་རྟོག་ཕྱོགས་མེད་དུ་བཏང་ནས་སྒོ་དྲུང་དུ་མཚམས་ཐོ་བརྩེགས། རང་རྒྱུད་ལ་ལུང་རྟོགས་ཀྱི་ཡོན་ཏན་སྣ་གཅིག་མེད་པར་ལོ་མཚམས་དང་ཟླ་མཚམས་ཀྱི་ཁ་གྲངས་འདྲེན། ཟས་ཁམ་གཅིག་ཙམ་ལའང་གཏོང་སེམས་མེད་པར་ཤ་ཁྱེར་ཁྲག་ཁྱེར་གྱི་ལུས་སྦྱིན་གཏོང་། ཏིང་ཤག་སིལ་སིལ་དང་རྔ་ཆུང་ཏིང་ཏིང་ལ་སྐྱབས་བཅོལ། ཟ་ཆོག་རྙེད་རྩོལ་སྒྲུབ་པའི་དཔེ་ཆ་དང་མཆོད་ཆས་སྒྲུབ་བཞིན་འཚམས་བྱེད་པ་སྐད་ཟེར། མིའི་མཐོང་སར་བླ་མའམ་དགེ་སློང་མ་རེད་ཀྱིས་དོགས་ནས་ཚུལ་འཆོས་བྱེད། རང་ཁྱིམ་ལྐོག་ཏུ་རྣམ་གཡེང་དང་ལས་ཀས་དུས་འདའ། ལྷ་བསྙེན་ལམ་དུ་འདྲེན། འཕྲེང་བ་ཚོགས་སུ་བགྲང་། དགེ་སྦྱོར་ཐམས་ཅད་ངོམ་ཆོས་ཁོ་ན་བྱེད། དེ་འདྲ་དེ་ལོ་ཤས་སོང་ནས་བླ་མ་དགེ་རྒན་གྲལ་དུ་ཚུད། དད་ཟས་གཤིན་དཀོར་ཆར་པ་ལྟར་འབབ། ཞིམ་ཟས་དང་མངར་ཆུ། བཀུར་སྟི་དང་ཞེ་ས། ཡོན་བདག་གི་དད་འདུན། གྲྭ་ཚང་གི་བཀུར་བཟོས་སོགས་བྱུང་བ་དེའི་ཚེ་རང་རྒྱུད་ལ་མི་བརྟགས་པར་དོན་མེད་པའི་ང་རྒྱལ་ཞིག་ལང་། རྫོགས་པའི་སངས་རྒྱས་བྱོན་ཀྱང་དད་པ་དང་གུས་པ་མེད། མཆེད་གྲོགས་ལ་སྐྱོན་རྟོགས་བྱེད། ཡོན་བདག་ལ་མགུ་ཁང་མང་། རང་ཟས་ཀྱིས་མི་ཚིམ། རང་ཁྱིམ་དུ་མི་ཟུང་། མི་དགོས་དགུ་དགོས་པ། འདོད་པ་དང་ཁོང་ཁྲོ་རྭ་ལྟར་གཟེངས། ཆགས་སྡང་མེ་ལྟར་འབར། ངོ་བསྲུང་དང་མཐུན་འཇུག་མང་། ཁྱིམ་པ་དང་ཡོན་བདག་གི་སེམས་བསྲུང་། གྲྭ་བ་གྲོང་མཆེད་ཀྱི་སྙིང་བསྲེག རྒྱུ་འབྲས་ཡལ་བར་བོར། ད་ངས་ཇི་ལྟར་བྱས་ཀྱང་ཆོག་སྙམ་ནས་གཉིད་དང་བག་མེད། ཐོ་ཅོ་དང་རྩིང་སྤྱོད། ཟོག་དང་ཚུལ་འཆོས་ཀྱི་དུས་འདའ་བ། རྒྱལ་འགོང་དང་འབྱུང་པོས་བདག་ཏུ་བཟུང་བ། རང་གིས་ལྷར་མཐོང་པ། དོན་དུ་འདྲེན་གྱུར་པ། བསྟན་པའི་ལམ་དང་འགལ་བ། ཆོས་དང་རང་རྒྱུད་འཛོལ་བ། ཤི་མ་ཐག་ཏུ་ཉི་ཚེ་བའི་དམྱལ་བར་སྐྱེ་བ་དེ་འབྱུང་། ལམ་ངན་པ་དེ་གཉིས་ཀའི་རྩ་བ་ཚེ་འདི་དོན་དུ་གཉེར་བའི་བློ་ཡིན་པས་དེ་ཁོ་ན་བསྡམ་བྱ་ཡིན། འཇིག་རྟེན་ཚེ་འདིར་སྒྲུབ་པ་ཐམས་ཅད་ལམ་ངན་པ་དེ་གཉིས་ལ་འདུས་པས་དེ་གཉིས་སྤངས་བྱ་་ཡིན། གཉིས་པ་སྡོམ་བྱེད་ནི། མཐོ་སྲིད་པའི་རྩེ་མོ་མན་ཆད་དམའ་ན་རཀ་དམྱལ་བ་ཡན་ཆད། ཁམས་གསུམ་པོ་འདི་གང་དུ་སྐྱེས་ཀྱང་། སྡུག་བསྔལ་གྱི་རང་བཞིན་སྡུག་བསྔལ་གྱི་ཡོ་ལང་སྡུག་བསྔལ་གྱི་འཁྲུལ་འཁོར། མེའི་འོབས་ལྟ་བུ། སྲིན་མོའི་གླིང་ལྟ་བུ། སྤུ་གྲིའི་སོ་ལྟ་བུ། མི་གཙང་བའི་ཁང་པ་ལྟ་བུ་བདེ་བའི་གོ་སྐབས་སྤུ་རྩེ་ཙམ་ཡང་མེད་པ། འབད་པ་ཐམས་ཅད་དོན་མེད། བྱས་པ་ཐམས་ཅད་སྡུག་བསྔལ། གང་ལའང་སྙིང་པོ་ཏིལ་འབྲུ་ཙམ་ཡང་མི་འདུག་པས་འཇིག་རྟེན་ཚེ་འདིའི་བྱ་བ་ཐམས་ཅད་གྱིས་ཅི་བྱ། ད་རེས་དལ་འབྱོར་གྱི་མི་ལུས་ཐོབ། མཚན་ལྡན་གྱི་བླ་མ་མཇལ། དམ་པའི་ཆོས་སྒྲུབ་ཏུ་ཡོད་པའི་སྐབས་འདིར་འཁོར་བ་སྡུག་བསྔལ་གྱི་རྒྱ་མཚོ་འདི་ནས་ཐར་ཐབས་ཤིག་ཅི་ནས་ཀྱང་བྱེད་དགོས་སྙམ་པའི་བློ་གཏིང་ནས་སྐྱེས་པ་ཞིག་ཡོད་ན་འདི་ཁོ་ན་སོ་ཐར་གྱི་སྡོམ་པ་ཡིན། འདུལ་བ་ལུང་སྡེ་བཞི། ཁྲིམས་ཉིས་བརྒྱ་ལྔ་བཅུ། ཉན་ཐོས་དང་རང་སངས་རྒྱས་ཀྱི་གཞུང་ལུགས་དང་སྡེ་སྣོད་ཐམས་ཅད་ཀྱི་དོན་འདི་གཅིག་པུ་ལ་འདུས། འདི་ལམ་ཐམས་ཅད་ཀྱི་རྨིང་རྡོ། ཆོས་ཐམས་ཅད་ཀྱི་རྩ་བ། ཐེག་པ་ཐམས་ཅད་ཀྱི་གཞི་མ་ཡིན་པས་ཚེ་འདི་བློས་གཏོང་ནུས་པའི་ངེས་འབྱུང་གཤའ་མ་ཞིག་རྒྱུད་ལ་སྐྱེས་པའི་ཚེ་ཐར་པའི་ལམ་གྱི་སྣེ་མོ་ཟིན་པ་ཡིན་པས་འདི་རྒྱུད་ལ་ཅི་སྐྱེ་བྱ་ཞིང་། མ་སྐྱེས་ན་སྤྱིར་འཁོར་བའི་སྡུག་བསྔལ་དང་བྱེ་བྲག་རང་གཞན་གྱི་བྱ་སྤྱོད་ཐམས་ཅད་མི་རྟག་པ་དང་སྡུག་བསྔལ་གྱི་རང་བཞིན་དུ་གྱུར་པ་ལ་ཡང་དང་ཡང་དུ་བརྟགས་ནས་བརྩོན་འགྲུས་དྲག་པོ་རང་རྒྱུད་ལ་བསྐྱེད་དགོས་པ་ཡིན་ནོ། །ཐོག་མར་དགེ་བ་སོ་ཐར་གྱི་སྡོམ་པའི་སྐབས་སོ། །
གཉིས་པ་ནང་བྱང་ཆུབ་སེམས་ཀྱི་བསླབ་བྱ་ནི།
བྱང་སེམས་ཀྱི་ངོ་བོ་གཞན་ཕན་ཡིན། ཞེས་བྱ་སྟེ། འདི་ལའང་བསྡམ་བྱ་དང་སྡོམ་བྱེད་གཉིས། དང་པོ་བསྡམ་བྱ་ནི། རང་དོན་ཡིད་བྱེད་ཀྱི་བློ་ཡིན། དེ་ཡང་རང་བདེ་འདོད་སྐྱིད་འདོད་སྙན་འདོད་སོགས་ཚེ་འདིའི་ཞེན་པ་སྔར་དང་འདྲ། ངེས་ལེགས་ཐར་པའི་འབྲས་བུའང་རང་གཅིག་པུའི་ཆེད་དུ་མ་ཡིན་པར་སེམས་ཅན་ཐམས་ཅད་ཀྱི་དོན་དུ་སྙམ་པ་ཞིག་མེད་ན་ཐེག་དམན་དུ་གོལ་བས་གོང་མ་དང་མི་འདྲ་བའི་ཁྱད་པར་དེ་ཡིན། དེ་ལ་རང་འདོད་རྩ་བ་ནས་ཟད་པ་ཞིག་དགོས་ཀྱང་། དེ་ས་དང་པོ་ནས་བདག་གཞན་མཉམ་པ་ཉིད་དུ་མ་རྟོགས་པར་མི་འོང་བས་ད་ལྟ་བློ་རིམ་གྱིས་སྦྱང་དགོས།། །།
དཔལ་ལྡན་བླ་མ་དམ་པ་རྣམས་ལ་ཕྱག་འཚལ་ལོ། །རྒྱལ་བའི་དབང་པོ་ཕྱག་ན་པདྨོ་ལྔ་པ་ཆེན་པོའི་ཞལ་ནས་སྡོམ་པ་གསུམ་གྱི་གནད་འགགས་བསྡུས་པའི་སྨོན་ཚིག་ཤོ་ལོ་ཀ་ཞིག་གསུང་བ་འདིའི་དོན་ཅུང་ཟད་འཆད་ན། སོ་ཐར་བྱང་སེམས་སྔགས་དང་གསུམ་ལས། དང་པོ་ནི། རྨད་བྱུང་རྣམ་ཐར་གཙང་མའི་ཁྲིམས་དང་ལྡན། །ཞེས་གསུངས་ཏེ། དེ་ཡང་ངོ་མཚར་རྨད་དུ་བྱུང་ཞིང་འཇིག་རྟེན་ན་རྙེད་པར་དཀའ་བའི་ཡོན་ཏན་གཞལ་དུ་མེད་པའི་བདག་ཉིད་སྟོན་པ་བཅོམ་ལྡན་འདས་དང་། དེའི་རྗེས་འཇུག་འཕགས་པ་དགྲ་བཅོམ་པ་རྣམས་ཡིན་ལ། དེ་དག་གི་རྣམ་པར་ཐར་པ་ནི་སྐུ་གསུང་ཐུགས་ཉེས་པའི་ཀུན་སྤྱོད་ཀྱིས་ཅུང་ཟད་ཀྱང་་གོས་པ་མེད་པ་འཁོར་བའི་སྐྱོན་ཐམས་ཅད་ལས་རྣམ་པར་གྲོལ་བས་ཤིན་ཏུ་གཙང་་བ་ཡིན་ལ་དེ་དག་གི་རྗེས་སུ་སློབ་པ་ནི་སོ་ཐར་གྱི་འདུལ་ཁྲིམས་ཉིད་ཡིན་ཏེ། སྡོམ་ཆོག་ལས་ཀྱང་། ཤཱཀྱ་སེང་གེ་ཤཱཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་སློབ་བོ། རྗེས་སུ་སྒྲུབ་བོ། །རྗེས་སུ་བགྱིད་དོ། །ཞེས་དང་། ཇི་ལྟར་སྔོན་གྱི་དགྲ་བཅོམ་པ་རྣམས་ཀྱིས་སྲོག་གཅོད་པ་སྤངས་ཏེ་ཞེས་སོགས་སྨོས་པ་ལྟར་ཡིན་ལ། དེ་ལྟ་བུའི་འདུལ་ཁྲིམས་དེ་ལ་སྤངས་བླང་གི་གནས་དུ་མ་ཞིག་གསུངས་ཀྱང་། དོན་བསྡུ་ན་ལུས་ངག་ལས་སྐྱེས་པའི་མི་དགེ་བ་བདུན་སྤོངས་པ་ལ་དོན་གྱིས་འདུ་ཞིང་། དེ་ཡང་ངེས་འབྱུང་གི་བསམ་པ་རྣམ་པར་དག་པས་མ་ཟིན་ན། འཇིགས་སྐྱོབས་དང་ལེགས་སྨོན་ཙམ་ནི་སོ་ཐར་གྱི་གཟུགས་བརྙན་ཡིན་པས་སྡོམ་པའི་ངོ་བོ་ངེས་འབྱུང་གི་བློ་འདི་གནད་ཆེའོ། །གཉིས་པ་ནི། རླབས་ཆེན་རྒྱལ་སྲས་སྤྱོད་པའི་སྙིང་སྟོབས་ཆེ། །ཞེས་གསུངས་ཏེ། ཉན་ཐོས་དང་རང་རྒྱལ་འཕགས་པའི་སར་བཞུགས་པ་རྣམས་ཀྱང་། གནས་སྐབས་རང་དོན་ཙམ་དོན་གཉེར་གྱི་བློ་གཙོ་བོར་མཛད་པས་མཛད་པ་རླབས་ཆུང་བ་ཡིན་ལ། དེ་ལས་ལྡོག་སྟེ་སངས་རྒྱས་དང་བྱང་ཆུབ་སེམས་དཔའ་རྣམས་ནི་གཞན་དོན་ཁོ་ན་ལྷུར་ལེན་ཅིང་། དེ་ཡང་འཁོར་བ་ཇི་སྲིད་དུ་འགྲོ་དོན་རྒྱུན་མི་འཆད་པས་ཡུན་རིང་པ་དང་། ནམ་མཁས་ཁྱབ་ཚད་ཀྱི་སེམས་ཅན་ལ་དམིགས་པས་རྒྱ་ཆེ་བ་དང་། དེ་དག་ཀུན་ཀྱང་རྣམ་པ་ཐམས་ཅད་མཁྱེན་པའི་གོ་འཕང་ལ་འགོད་པས་དོན་ཆེ་བ་དང་། སློབ་པ་ལམ་གྱི་གནས་སྐབས་སུ་ཡང་དབུ་གཏོང་བ་ལ་སོགས་བྱ་དཀའ་བའི་གནས་ལ་སྙིང་སྟོབས་གྱི་གོ་ཆ་བཞེས་ནས་གཞན་ལ་ཕན་པ་ཁོ་ན་ལྷུར་ལེན་པས་ན་མཛད་པ་རླབས་ཆེ་བ་ཡིན་ཏེ། དེ་ལྟ་བུའི་གནས་ལ་སློབ་པ་ནི་བྱང་ཆུབ་སེམས་དཔའ་འམ་རྒྱལ་བའི་སྲས་པོ་ཞེས་བྱ་སྟེ། དེ་ཡང་ཉན་ཐོས་རང་རྒྱལ་རྣམས་ཀྱང་སངས་རྒྱས་ཀྱི་གསུང་ལས་སྐྱེས་པའི་རྒྱལ་བའི་སྲས་ཙམ་ཡིན་མོད་ཀྱང་། རྒྱལ་བའི་སྲས་དངོས་ནི་བྱང་ཆུབ་སེམས་དཔའ་རྣམས་ཡིན་ཏེ་འདིས་ནི་སངས་རྒྱས་ཀྱི་གདུང་མི་གཅོད་ཅིང་དམ་པའི་ཆོས་ཀྱི་མཛོད་འཛིན་པ་དང་། འཁོར་བའི་སེམས་ཅན་ལ་ཕན་འདོགས་པ་ཉིད་ཀྱི་ཕྱིར་ན་རྒྱལ་བའི་མཛད་པའི་ཁུར་བསྣམ་པ་ཡིན་ལ། བྱང་སྡོམ་གྱི་ངོ་བོ་ནི་གཞན་ཕན་ཡིན་ཏེ། དེ་ཡང་སྙིང་རྗེས་གཞན་དོན་དང་། ཤེས་རབ་ཀྱིས་རྫོགས་བྱང་ལ་དམིགས་པ་གཉིས་ཀ་མེད་ན་བྱང་སེམས་མཚན་ཉིད་པར་མི་འགྱུར། གནས་སྐབས་ཀྱི་སྙིང་རྗེ་དང་། རང་དོན་དུ་རྫོགས་བྱང་ལ་དམིགས་པ་ནི་ཐེག་དམན་གྱི་གཞུང་ནའང་ཡོད་པས། དེས་ན་གཞན་དོན་དུ་སངས་རྒྱས་ཐོབ་འདོད་ཀྱི་བློ་དེ་སྨོན་སེམས་དང་། དེའི་ཕྱིར་དགེ་བའི་ཚོགས་རླབས་པོ་ཆེ་སྒྲུབ་པའི་དམ་བཅའ་ནི་འཇུག་སེམས་ཡིན་པས་དབྱེ་བ་མང་པོ་དག་ཀྱང་གཉིས་པོ་་འདིར་འདུས་སོ། །གསུམ་པ་ནི། བདེ་སྟོང་མཆོག་གི་རིམ་གཉིས་རྣལ་འབྱོར་སྤྱོད། །ཅེས་གསུངས་ཏེ། དེ་ཡང་། མཆོག་ཏུ་མི་འགྱུར་བའི་བདེ་བ་ཆེན་པོ་རྣམ་ཀུན་མཆོག་ལྡན་གྱི་སྟོང་པ་ཉིད་དང་དབྱེར་མི་ཕྱེད་པ་ནི་ཟུང་འཇུག་ཨེ་ཝཾ་གྱི་སྡོམ་པ་ཞེས་བྱ་སྟེ། ཇི་སྐད་དུ། སངས་རྒྱས་ཀུན་གྱི་སྡོམ་པ་ནི། །ཨེ་ཝཾ་རྣམ་པར་རབ་ཏུ་གནས། །ཞེས་པ་ལྟར། ཨེ་དབྱིངས་སྟོང་པ་ཉིད་དང་། ཝཾ་ཡིག་བདེ་བ་ཆེན་པོའི་ཡེ་ཤེས་དབྱེར་མི་བྱེད་པ་ནི་སྔགས་སྡོམ་གྱི་ངོ་བོ་ཡང་ཡིན་ལ་ལྟ་བའང་ཡིན་པས་ལྟ་བ་དེ་ངོ་སྤྲད་ནས། བསྒོམ་པས་ཉམས་སུ་ལེན་པའི་སྐབས་སུ། བསྐྱེད་རིམ་ལ་བརྟེན་ནས་ཐ་མལ་སྣང་ཞེན་གྱི་མཚན་རྟོག་སྡོམ་པ་དང་། རྫོགས་རིམ་ལ་བརྟེན་ནས་གྱ་ནོམ་ལྷར་ཞེན་གྱི་མཚན་རྟོག་སྡོམ་པ་ནི་སྔགས་སྡོམ་གྱི་དངོས་གཞི་ཡིན་ཏེ། མདོར་ན་ཡིད་མཚན་རྟོག་སྡོམ་པ་འདིར་སྔགས་སྡོམ་གྱི་གནད་འདུས་ཤིང་། གནད་འདི་དང་ལྡན་ན་ལུས་ངག་གི་སྤྱོད་པ་ལ་བླང་དོར་དུ་བྱ་བ་ཅི་ཡང་མེད་དེ་གང་ལྟར་བྱས་ཀྱང་སྡོམ་པ་གསུམ་དང་འགལ་མི་སྲིད་དོ། །དེས་ན། སོ་ཐར་གྱི་ངོ་བོ་ངེས་འབྱུང་། བྱང་སྡོམ་གྱི་ངོ་བོ་གཞན་ཕན། སྔགས་སྡོམ་གྱི་ངོ་བོ་དག་སྣང་སྟེ་གནད་འདི་གསུམ་དང་ལྡན་པའི། བློ་བཟང་རྒྱལ་བའི་བསྟན་ལ་མཇལ་བར་ཤོག །ཅེས་སྨོན་པ་ཡིན་ནོ། སྡོམ་གསུམ་མིག་ལྟར་བསྲུང་བའི་དམ་པ་དེས། །སྡོམ་གསུམ་བསྡུས་དོན་བྲིས་ཞེས་བཀའ་བསྩལ་བཞིན། །སྡོམ་གསུམ་ཚིག་ཏུ་ལུས་པའི་ཁ་བཤད་མཁན། །སྡོམ་གསུམ་རྒྱུད་ལ་མི་གནས་ཨ་བུས་བྲིས། །དགེའོ། །དགེའོ། །དགེའོ། ། ། །༈རྒྱལ་དབང་མཚོ་སྐྱེས་རྡོ་རྗེ།
༄༅། །སྡོམ་གསུམ་ངོ་བོ་གཅིག་ཏུ་སྒྲུབ་པ་བཞུགས་སོ། །
ཀུན་མཁྱེན་༧ མི་ཕམ་རྒྱ་མཚོས་མཛད། ༈ འདི་ན་ཁ་ཅིག་སྡོམ་གསུམ་ཐ་དད་ཡིན་ནོ་ཞེས། རང་ཕྱོགས་ལ་ཞེན་འཁྲིས་ཁོ་ནས་གོ་བའི་གནད་མ་སློང་བར་ཅ་ཅོ་མང་ཞིག་སྨྲ་སྟེ་ཁྱེད་རྙིང་ལུགས་ལ་སྡོམ་གསུམ་ངོ་བོ་གནས་འགྱུར་དུ་འདོད་པ་མི་འཐད་དེ། འཐད་ན་སོ་ཐར་སོགས་སྔགས་སུ་འགྱུར་ཚེ། འོག་མ་འོག་མ་བཏང་ནས་འགྱུར་རམ་མ་བཏང་ནས་འགྱུར། དང་པོ་ལྟར་ན་སུམ་ལྡན་རྡོ་རྗེ་འཛིན་པ་མི་འཐད་དེ། སུམ་ལྡན་རྡོ་རྗེ་འཛིན་པ་ཆོས་ཅན། གསུམ་ལྡན་མ་ཡིན་པར་ཐལ། སོ་ཐར་བཏང་ཟིན་པའི་ཕྱིར། སོ་ཐར་བཏང་ཟིན་ཏེ། བཏང་ནས་སྔགས་སུ་གནས་འགྱུར་པས་སོ་ཟེར་ཞིང་། གཉིས་པ་ལྟར་ན་སོ་ཐར་རང་གི་ངོ་བོ་མ་བཏང་བར་གནས་འགྱུར་མི་སྲིད་དེ་སོ་ཐར་སྡོམ་པ་ཆོས་ཅན། ངོ་བོ་གནས་མ་འགྱུར་བར་ཐལ། རང་གི་ངོ་བོ་མ་བཏང་བས་སོ། །རང་གི་ངོ་བོ་མ་བཏང་ན་གཞན་དུ་འགྱུར་མི་སྲིད་པས་སོ། །ཟེར་ཏེ་གཏན་ཚིགས་ཆེན་པོར་རློམས་ནས་མགྲིན་པ་གཟེངས་བསྟོད་དེ་སྨྲ་ཞིང་། ཡི་གེར་བཀོད་པ་མཛད་ན་ཡང་། འདིར་རང་གི་བློ་ཉམས་མྱོང་གི་གོ་བབ་དང་བསྟུན་ནས་བཤད་ན་འདི་ལྟ་སྟེ། རྒྱུ་མཚན་གསུམ་གྱིས་བཤད་པར་བྱའོ། །དེ་ལ་རང་ལུགས་བཞག་པ། ངེས་བཟུང་གི་འགལ་ཟླ་དགག་པ། མཐར་ཐུག་ཤིང་རྟ་ཆེན་པོ་དག་གི་དགོངས་པ་གཅིག་ཏུ་བསྒྲུབ་པ་དང་གསུམ་ལས། དང་པོ་ལའང་། དངོས་དང་རྩོད་སྤང་ངོ་། །དང་པོ་རིང་ལུགས་ཀུན་མཁྱེན་ངག་གི་དབང་པོ་ཡབ་སྲས་ཀྱི་བཞེད་པ་ལྟར། སྡོམ་གསུམ་ངོ་བོ་གནས་འགྱུར། རང་ལྡོག་མ་འདྲེས་པ་འདི་འདོད་དོ། །དེ་ཡང་རྒྱལ་བའི་དགོངས་པ་ལས་རང་བཟོ་མ་ཡིན་ཏེ། འབུམ་ཕྲག་ལྔ་པ་དེ་ཁོ་ན་ཉིད་ཡེ་ཤེས་གྲུབ་པའི་རྒྱུད་ཀྱི་ལུང་ལས། རྡོ་ཡི་རིགས་ཀྱི་བྱེ་བྲག་ཞིག །བཞུ་བས་ལྕགས་དང་ཟངས་དངུལ་འབྱུང་། །གསེར་འགྱུར་རྩི་ཡི་དངོས་པོ་ཡིས། །ཀུན་ཀྱང་གསེར་དུ་སྒྱུར་བར་བྱེད། །དེ་བཞིན་སེམས་ཀྱི་བྱེ་བྲག་གིས། །རིགས་ཅན་གསུམ་གྱི་སྡོམ་པ་ཡང་། །དཀྱིལ་འཁོར་ཆེན་པོ་འདིར་ཞུགས་ན། །རྡོ་རྗེ་འཛིན་པ་ཞེས་བྱའོ། །ཞེས་གསུངས་པས་སོ། །
གཉིས་པ་དེ་ལ་རྩོད་སྤོང་ནི།
དེ་ལ་ཁྱེད་ཀྱིས་བཏང་ངམ་མ་བཏང་གི་དགག་མཚམས་འདི་རྩེ་མོ་ཤེས་ཀྱང་རྩ་བ་མ་ཤེས་པའམ། མདའ་འགེང་ཤེས་ཀྱང་འཕེན་ས་མ་ཤེས་དང་འདྲ་སྟེ། བློ་རྣོ་ཡང་རྒྱ་ཆུང་ངོ་ཞེས། རང་ཕྱོགས་ཞེན་མིན་པར་དྲང་པོའི་གོ་བབས་ལ་འདི་ལྟར་ཤར་ཏེ། སྡོམ་པ་གསུམ་ཞེས་པ་སྤྱིར་གྱིས་ཉོན་མོངས་པས་མི་འཆིང་བའི་གནད་ལ་བསྲུང་བྱའི་ངོ་བོ་མཚུངས་པ་སྟེ། རྒྱལ་བའི་བཀའ་ཐམས་ཅད་སྲིད་རྩ་གཅོད་ཅིང་། མྱང་འདས་སྒྲུབ་པར་མཐུན་ཕྱིར། བྱམས་པས། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང་། །ཞེས་སོགས་གསུངས་ཤིང་དངོས་སྟོབས་རིགས་པས་ཀྱང་འགྲུབ་པ་ཡིན་ན་རང་གི་ངོ་བོ་མི་འགྱུར་བ་རྟག་བརྟན་ཐེར་ཟུག་ཏུ་མེད་པ་ཤེས་དགོས་སོ། །དེ་ལྟར་སོར་བྱང་སྔགས་གསུམ་ནི། སྤོང་བསྒྱུར་ལམ་དུ་བྱེད་པ་ལས། ཉོན་མོངས་དབང་གིས་མི་འཆིང་བའི་གནད་ལ་མཐུན་ཏེ། དཔེར་ན་དུག་མ་ཟོས་པའམ། རིགས་སྔགས་ཀྱིས་ཟོས་པ་དང་། སྨན་དུ་བསྒྱུར་བ་ལྟར། དེ་གསུམ་དུག་གིས་མི་གནོད་པ་འདྲ་ཞིང་། ཕྱི་མ་གཉིས་ཀྱི་སྐབས་དུག་རང་རྒྱུད་པ་ཟོས་པ་མེད་པ་ལྟར། ཐེག་པའི་མཐོ་དམན་ལས། བསྲུང་བྱ་སྡོམ་པ་རང་གི་ངོ་བོ་ནི་སྔ་མ་ཕྱི་མའི་རྟེན་ཅན་ལས་རྫས་ཐ་དད་མེད་ན་བཏང་མི་བཏང་བྱ་རྒྱུ་གང་རེད། འོ་ན་གནས་མ་འགྱུར་སྙམ་ན། སོ་ཐར་དེ་བྱང་སྡོམ་གྱི་རྟེན་ཡིན་པས་དང་། བྱང་སེམས་གྱིས་ཟིན་པའི་སྐབས་སུ་དེ་དང་དེའི་སྡོམ་པར་བཏགས་སོ། །དཔེར་ན་རལ་གྲི་གཅིག མི་སྡར་མ། དཔའ་བོ། ཤིན་ཏུ་དཔའ་བོ་གསུམ་གྱིས་བདག་ཏུ་བཟུང་ཚེ། སྡར་མའི་རལ་གྲི་སོགས་སུ་བརྗོད་པ་བཞིན། སྔར་སྡར་མའི་རལ་གྲི་ཡིན་པ། ད་མིན་ཅིང་དཔའ་པོའི་རལ་གྲི་ཡིན་པ་ལྟ་བུའོ། །དེས་ན་རལ་གྲི་ལྟར། སྡོམ་པའི་ངོ་བོ་མ་འགྱུར་ཟེར་ན། འགྱུར་ཏེ་རལ་གྲི་དེའི་བྱེད་ལས། མི་འདྲ་ཞིང་རླབས་ཆེ་བས་སོ། །རླབས་ཆེ་ཆུང་ཡོད་ཀྱང་འགྱུར་མེད་ན། དབུལ་པོ་ཕྱུག་པོར་གྱུར་ཀྱང་དེ་དུས་འབྱོར་པ་གང་ཡང་མེད་པ་ལྟ་བུ་དང་། མི་གཅིག་དམངས་བློན་རྒྱལ་པོར་གྱུར་ཀྱང་དེའི་བྱེད་ལས་དང་མི་ལྡན་པ་དགོས་སོ། །དེས་ན་བླང་དོར་གྱི་ཚུལ་ཁྲིམས་གང་ཞིང་སྡོམ་པའི་ངོ་བོ་ཡིན་ལ། འདི་ལྟར་སོ་ཐར་ནི་ཁམས་གསུམ་འཁོར་བ་སྡུག་བསྔལ་དུ་མཐོང་བ་གང་ཞིག རང་ཉིད་དེ་ལས་ངེས་པར་འབྱུང་བའི་བློས་དེའི་རྒྱུ་ཉོན་མོངས་སྤང་བ་ལས་ལམ་དུ་བྱེད་མི་ནུས་པ། དཔེར་ན་ཐ་མལ་པ་རིགས་སྔགས་མེད་པས་དུག་ཟ་མི་ནུས་པ་ལྟ་བུའོ། །བྱང་སེམས་ནི་རང་ཉིད་ཐར་བ་ཙམ་དུ་མ་ཟད། གཞན་དོན་དུ་བསམ་པ་རྣམ་པར་དག་པས་འཇུག་པ་གང་ཞིག ཕན་པ་ཁོ་ནས་དབང་དུ་གྱུར་པས་སྤྱད་པ་སྤྱོད་པ་སྟེ། སོ་ཐར་གྱི་ལྟུང་བ་ལྟ་བུས་ཀྱང་། བསམ་པ་དག་པས་མི་སྐྱོན་པ། དཔེར་ན་དུག་སྨན་དུ་སྒྱུར་ནུས་པའི་རིགས་སྔགས་བཞིན་ནོ། །སྔགས་ནི། དུས་མྱུར་དུ་རང་གཞན་དོན་གཉིས་བསྒྲུབ་པའི་བསམ་པ་རླབས་པོ་ཆེས། སྣང་སྲིད་ཀྱི་ཆོས་ཐམས་ཅད་ལྷ་སྔགས་ཆོས་ཉིད་དུ་སྡོམ་པ་གང་ཞིག ཐབས་ཤེས་ཁྱད་པར་ཅན་གྱིས་ཟིན་པ་སྟེ། དཔེར་ན་དུག་ཟོས་པ་དེ་ལ་བརྟེན་ཏེ་དུག་མེད་པར་བྱེད་པ་བཞིན་ནོ། །དེ་ལྟ་བུའི་བསམ་པའི་དབང་ལས་སྡོམ་པ་རང་གི་ངོ་བོ་ནི་དེ་དང་དེའི་སྡོམ་པ་ཁོ་ན་ལས་གཞན་དུ་མ་གྲུབ་ལ། གལ་ཏེ་ཐ་དད་ཡིན་ན་སོ་ཐར་གྱི་སྡོམ་པ་དང་བྱང་སྡོམ་སྔགས་པ་ལ་ཡོད་མི་སྲིད་པར་འདོད་དགོས་ཏེ། དེ་གསུམ་མི་གཅིག་པས་སོ། །འོ་ན་དེ་ལྟར་གནས་འགྱུར་ན་ཡོན་ཏན་ཡར་ལྡན་ཡིན་མོད། སུམ་ལྡན་མ་ཡིན་ཏེ། སྔགས་སྡོམ་དེ་གསུམ་ཀ་མ་ཡིན་ཏེ། ད་ལྟ་སྔགས་ཁོ་ནར་གྱུར་པས་སོ་ཟེར་ན། ཁྱེད་ལ་འདི་འདྲི་སྟེ། ཐེག་དམན་སོ་ཐར་དེ་སེམས་བསྐྱེད་ཀྱིས་ཟིན་ན་ཐེག་ཆེན་སོ་ཐར་དུ་འགྱུར་རམ་མི་འགྱུར། མི་འགྱུར་ན་སོ་ཐར་སྡོམ་པ་ཅན་གྱི་གང་ཟག་གི་རྒྱུད་ལ་སྔགས་སྡོམ་མི་སྐྱེ་སྟེ། དེ་གཉིས་མི་འདྲ་བས་སོ། །གནས་མི་འགྱུར་ཀྱང་ཆོ་གས་སོ་སོར་བླང་བས་མ་འདྲེས་པར་ཡོད་པ་ཡིན་ན། སོ་ཐར་གཉིས་ཆར་ཡོད་པའི་གང་ཟག་གི་རྒྱུད་ལ་སྔར་ཐེག་དམན་གྱི་སྡོམ་པ་ཉིས་བརྒྱ་ལྔ་བཅུ་ཕྱིས་ཐེག་ཆེན་གསར་བླང་གི་ཉིས་བརྒྱ་ལྔ་བཅུ་གཉིས་མ་འདྲེས་པར་ཡོད་པས་བསྡོམས་ན་ལྔ་བརྒྱ་པོ་གང་ཟག་གཅིག་གི་རྒྱུད་ལ་ཡོད་ཚུལ་སྨྲོས་ཤིག འགྱུར་ན་ཐེག་དམན་སོ་ཐར་བཏང་ནས་འགྱུར་རམ། མ་བཏང་ནས་འགྱུར། མ་བཏང་ན་ཐེག་ཆེན་དུ་མི་སྲིད་དེ། ཐེག་དམན་སོ་ཐར་རང་གི་ངོ་བོ་མ་བཏང་བས་གནས་འགྱུར་བ་མེད་པས་སོ། །བཏང་ནས་འགྱུར་ན་སྔར་གྱི་ཉིས་བརྒྱ་ལྔ་བཅུ་ཡང་བཏང་ངམ། མ་བཏང་། དང་པོ་ལྟར་ན་སུམ་ལྡན་མི་སྲིད་ལ། མ་བཏང་ན་གནས་འགྱུར་རེད་དམ་མ་རེད་སོམས། འོ་ན་རང་ལྡོག་མ་འདྲེས་པ་དང་སུམ་ལྡན་དུ་ཡོད་ཚུལ་ཅི་ཡིན་ཟེར་ན། དེ་ནི་ཡོད་དེ། སྔར་སོ་ཐར་སྐབས་སུ་ལས་ཆོག་ཇི་ལྟ་བར་བླང་བའི་ཁྲིམས་ཉིས་བརྒྱ་ལྔ་བཅུ་དེ་གོང་མའི་སྐབས་སུ་ཉམས་སོང་བ་མིན་ཏེ་སྔར་ལས་ཆེས་ལྷག་པའི་ཚུལ་དུ་ཡོད་ན་སུམ་ལྡན་ཟེར་མི་འོས་པའི་རྒྱུ་མཚན་ཅི་རེད། ཐེག་ཆེན་སོ་ཐར་སྐབས་སུ་ཐེག་དམན་སོ་ཐར་གྱི་བསྲུང་བྱ་ཉིས་བརྒྱ་ལྔ་བཅུ་དེ་ལས་ལྷག་པར་བསྲུང་རྒྱུ་ཨེ་ཡོད། མེད་ན་དེ་གཉིས་ཐ་དད་དུ་མི་འཐད་ལ། ཡོད་པས་ན་སོར་བྱང་ལ་ཉིས་བརྒྱ་ལྔ་བཅུའི་ཁོངས་སུ་མ་འདུས་པའི་བསྲུང་བྱ་གཞན་ཡོད་ཅིང་འོག་མ་གཉིས་གོང་མའི་ཆ་ལག་ཡིན་པས་སོ། །དེ་བས་ན་གོང་མས་འོག་མའི་སྡོམ་པ་མི་གཏོང་བ་གང་ཞིག ཕྱི་མའི་རྟེན་དུ་འགྱུར་བས་སོ། །དེ་ལྟར་གཞི་བསྲུང་བྱ་གང་ཞིག རང་གཞན་ཐབས་ཤེས་རྩིས་བཟུང་བའི་ཁྱད་པར་ལས། སྡོམ་པ་རང་གི་ངོ་བོ། སོ་ཐར་བྱང་སེམས་སུ་གྲུབ་ན་ཉིས་བརྒྱ་ལྔ་བཅུ་ཙམ་པོ་པ་ཁོ་རང་ཐེག་ཆེན་སོ་ཐར་རམ་ཐེག་དམན་སོ་ཐར་གང་ཡིན་དྲིའོ། །དཔེར་ན་སོ་ཐར་གྱི་ཉིས་བརྒྱ་ལྔ་བཅུ་པོ་དེ་བྱང་སེམས་ཀྱིས་བཟུང་ནས། དེའི་སྟེང་བྱང་སེམས་སྡོམ་པ་བསྣན་ནས་ཉིས་བརྒྱ་ལྔ་བཅུ་དེ་རྒྱལ་སྲས་བྱང་ཆུབ་སེམས་དཔའི་སྡོམ་པར་གྱུར་ནས་སོར་བྱང་གཉིས་པོ་དེ་ཐམས་ཅད་སྲུང་བ་པོ་ཞིག་ལ། བྱང་སེམས་ཁོ་ན་ལས་སོ་ཐར་གྱི་སྡོམ་པ་མེད་དོ་ཞེས་ཟེར་རྒྱུ་ཨེ་ཡིན་སོམས་ཤིག དེའི་སྟེང་སྔགས་བསྣན་པ་ཡང་དེ་ལྟར་གྱུར་པས་སོ། །འདིར་ངེད་ཀྱི་བསྲུང་བྱ་སྡོམ་པའི་ངོ་བོ་ཁོ་ན་ལས། དེ་སྒྱུར་བྱེད་ཀྱི་ཐབས་སམ་སེམས་ལ་ཐ་དད་དུ་ཡོད་པ་མི་ཟེར་རོ། །དེ་བས་ན་བསྲུང་བྱ་ནི་སྔར་གྱི་སྡོམ་པའི་ངོ་བོ་དེ་ག་ལས་མེད་པས། གཅིག་ཐོག་གཅིག་བསྣན་གྱི་ཚུལ་དུ་སྔ་མ་མ་ཉམས་པར་ཡོད་པས། འདི་ལྟར་ཆོ་ག་དང་བསྲུང་བྱའི་གྲངས་སོགས་སོར་བྱང་སྔགས་གསུམ་སོ་སོར་རང་རང་གི་སྐབས་སུ་དབྱེར་ཡོད་ཅིང་། ཡོད་པ་དེ་དག་སྔགས་རྐྱང་ལྟ་བུར་མ་སོང་བར་ཚང་བར་བསྲུང་པའི་རང་ལམ་གྱི་ངོས་ནས་ཡོངས་སུ་རྫོགས་པས། རང་རང་གི་ལྡོག་པ་མ་འདྲེས་པར། གང་ཟག་གཅིག་ལ་མཚོན་ན་འདི་བསྲུང་ན་སོ་ཐར་གྱི་ཁྲིམས་སོ། །འདི་སྔགས་སོ་ཞེས་བགྲང་རྒྱུ་ཡོད་པ་ཡིན་མོད། དེ་བས་ན་སུམ་ལྡན་རྡོ་རྗེ་འཛིན་པའོ། །དེ་ལྟར་ཡོད་ཀྱང་འོག་མ་གཉིས་རང་རྒྱུད་པ་མིན་ཏེ་གོང་མར་འགྱུར་ཡོད་པས་སོ། །ད་ནི་གཉིས་པ་གཞན་སྡོམ་གསུམ་ཐ་དད་དུ་སྨྲ་བ་དགོངས་གཞི་ཅན་གྱི་གསུང་མིན་པར་རང་མཚན་པར་འདོད་པ་དག་གིས་དགོངས་པ་ཅན་གྱི་གསུང་གི་དཔེ་གཉིས་ཉི་ཟླ་སྐར་མ་དང་། ཆུ་སྣོད་ནོར་བུའི་དཔེས་རྗེས་སུ་ཟློ་མོད། དེ་ནི་སྐབས་སུ་མཁས་པའི་གསུང་ཙམ་ལས། དེ་དག་གི་དགོངས་གཞི་མཐར་ཐུག་དེ་ལྟ་བུ་མིན་ཏེ་རིགས་པ་འདིས་གནོད་དོ། །དེ་ཡང་ངེས་པར་སོ་ཐར། བྱང་སེམས། སྔགས་གསུམ་འོག་མ་གོང་མར་ཡེ་མི་འགྱུར་བར་སྔར་རང་གི་དེ་ཉིད་རང་རྒྱུད་པར་གནས་ན། ཐེག་པ་ཆེ་ཆུང་གི་སོ་ཐར་གཉིས་ལྡན་པ་དག་གི་རྒྱུད་ལ་རང་དོན་ཡིད་བྱེད་ཀྱི་བསྲུང་བྱ་དང་གཞན་དོན་ཡིད་བྱེད་ཀྱི་སྡོམ་པ་གཉིས་ཆར་ཡོད་པར་འདོད་དགོས་སོ། །དེ་བཞིན་དུ་སོ་ཐར་རང་རྐང་བ་ལ་སྤོང་བ་ལས། སྒྱུར་དང་ལམ་བྱེད་ཀྱི་ནུས་པ་མེད་པས་རྒྱལ་བས་དེ་ལྟར་དེ་དང་དེའི་སྐབས་སུ་གསུངས་ཡོད་མོད། དེ་བས་ན་ཞིང་བཅུ་ལྟ་བུ་བསྒྲལ་བ་ན་སྒྲོལ་བྱེད་གཅིག་ལས་མེད་ན། སོ་ཐར་རང་རྐང་དུ་ཡོད་པས་སོ་ཐར་སྐབས་སུ་བསྒྲལ་བྱ་ཞིང་བཅུ་དམིགས་བསལ་དང་། སྒྲོལ་བྱེད་ཐབས་ཀྱི་ཁྱད་པར་དེ་ལྟ་བུ་བཤད་པ་ཨེ་ཡོད། སྔགས་པ་མིན་པའི་སོ་ཐར་བ་ཞིག་གིས་ཞིང་བཅུ་ཚང་བ་བསྒྲལ་ན་རྩ་ལྟུང་ཨེ་ཡོད། ཆང་དང་སྦྱོར་བ་ཨེ་ཉན། ཡང་ན་གང་ཟག་གཅིག་སུམ་ལྡན་རྡོ་རྗེ་འཛིན་པ་དེས། སྦྱོར་བ་ལྟ་བུའི་ཚེ་སོ་ཐར་བསྲུང་མཁན་དེ་འདུག་ནས། སྔགས་བསྲུང་མཁན་གྱིས་སྦྱོར་རམ། ལྷ་ཡབ་ཡུམ་སོགས་སུ་གསལ་བས་གོང་མ་གོང་མས་འོག་མ་འོག་མར་ཟིལ་གྱིས་གནོན་པ་བཤད་ཨེ་དགོས། སོ་ཐར་རང་ངོས་ནས་སྔར་ལས་བཟང་ངན་ཅིར་ཡང་མ་སོང་བས་རང་རྒྱུད་དུ་ཡོད་པས་སོ་ཐར་འདུལ་བའི་ནང་ན་ལྷར་གསལ་ནས་སྦྱོར་བ་བྱས་ཆོག་ཅེས་དམིགས་ཀྱིས་བཀར་ཨེ་ཡོད། འདི་སྔགས་ཀྱི་ཁ་སྐད་ལས་སོ་ཐར་ལ་མེད་ན་སོ་ཐར་བསྲུང་དགོས་ན་རང་གཞུང་ལྟར་ལས་སྦྱོར་སྒྲོལ་འདི་ཅི་ལ་བཤད། འོ་ན་ཁྱེད་ཀྱིས་ཀྱང་སོ་ཐར་བསྲུང་དགོས་པར་འདོད་པས་དེ་འདྲའོ་ཟེར་ན། མི་འདྲ་སྟེ། ངེད་ཀྱིས་སྡོམ་པ་བསྲུང་བྱ་རྫོགས་ན་འང་། དེ་དག་རང་མཚན་སྔ་མ་ཇི་ལྟར་བར་མི་འདོད་དེ། སྔགས་སྡོམ་སུ་གནས་འགྱུར་བར་འདོད་པས་ན་འོག་མ་བསྲུང་ན་དེ་བསྲུང་བའི་སྡོམ་པ་རྒྱུད་ལ་ཡོད་ཀྱང་། དེ་ནི་གོང་མའི་སྡོམ་པ་ཡིན་པས་དེ་དག་གི་ས་མཚམས་མར་རེ་མི་དགོས་ཏེ། དམངས་རྒྱལ་པོར་འགྱུར་བའི་དཔེ་ལྟ་བུའོ། །དེ་ལྟར་ན་གང་ཟག་གཅིག་ལ་ཉིས་བརྒྱ་ལྔ་བཅུ་གང་ཕྲད་ལ་སྤོང་སེམས་བྱེད་ཅིང་། བྱང་སེམས་དང་། སྔགས་ཡང་ཡོད་དགོས་པས། ཞིང་བཅུ་ལ་དཔེར་ན། བསྒྲལ་ན་འདུལ་བའི་རྩ་ལྟུང་དང་པོ་ཕོག་པས་སོ་ཐར་གྱི་ལུགས་སུ་བྱས་ནས་སྲོག་གཅོད་པ་སྤོང་དགོས་ཏེ། སོ་ཐར་སྔགས་སུ་མ་འགྱུར་བས་རང་གི་ངོ་བོས་བསྒྲལ་མི་ནུས་སོ། །དེ་བས་ན་དེ་ལྟ་བུའི་སུམ་ལྡན་རྡོར་འཛིན་དེ་ལ་སྔགས་ཀྱི་ཞིང་བཅུ་མ་བསྒྲལ་བའི་རྩ་ལྟུང་འབྱུང་རྒྱུ་མེད་དམ། དེ་ལྟར་ན་གང་ཟག་གཅིག་གིས་སོར་བྱང་སྔགས་གསུམ་ལ་ལྟོས་ཏེ་མི་གསོད་པ་དང་། སྙིང་རྗེས་གསོད་པ། ཐབས་ཀྱིས་གསོད་པ་གསུམ་དུས་གཅིག་ལ་བྱ་དགོས་སོ། །མ་བྱས་ན། བསྒྲལ་ན་སྔགས་ལ་ལོ་ཡང་། སོ་ཐར་ལ་རྩ་ལྟུང་འབྱུང་སྟེ། དེ་བཞིན་སྔགས་ཀྱི་དབང་དུ་བྱས་ཏེ་སྦྱོར་བ་རྫུན་མ་བྱིན་ལེན་བཞི་ལྟ་བུ་སྤྱད་པའི་དགེ་སློང་རྡོ་རྗེ་འཛིན་པ་དེ། དེ་ཕྱིན་སོ་ཐར་སྡོམ་པ་གཏོང་བས་སུམ་ལྡན་མིན་ཏེ་ཉིས་ལྡན་ནོ། །དེ་ལྟར་སོ་སོར་ཡོད་ན། ནད་ཚ་གྲང་ཅན་ལ་སྨན་ཕྱོགས་རེ་བའམ་མེ་ཆུ་ལྷན་ཅིག་པ་ཆར་བབ་པ་ལྟར་དང་། སོར་བྱང་སྔགས་རྐྱང་གི་སྡོམ་ཅན་ལྷན་ཅིག་ཚོགས་པ་ལྟར། དེ་དག་གི་བྱ་མི་བྱ་ཐ་དད་པས་སོ། །ཟིལ་གྱིས་མནན་ནས་དགེ་སྟོབས་ཆེ་བས་རྩ་ལྟུང་བྱུང་ཡང་ཉེས་པ་མེད་ན་ནི། སུམ་ལྡན་དུ་བསྒྲུབ་པ་མ་བྱས་ནས་སྔགས་རྐྱང་པ་ཁོ་ན་དགའ་སྟེ། གཅིག་བྱས་ན་གཅིག་མི་ལོ་བས། དགེ་སྟོབས་ལ་འདྲ་བས་སོ། །དེ་ལྟ་བུ་མིན་ཏེ་རྒྱལ་བས་དགེ་སློང་གི་རྟེན་མཆོག་ཏུ་གསུངས་པས་སོ། །གང་ཟག་གཅིག་གི་རྒྱུད་ལ་མ་འདྲེས་མ་འགྱུར་རང་མཚན་དུ་ཡོད་ན། ཆང་སོགས་གང་སྡོམ་པ་དང་འཕྲད་ཚེ་གོང་མ་བཙན་ན། སྡོམ་པ་དང་མ་འཕྲད་ཚེ་ཅི་སྡོམ། སོར་སྡོམ་མོ་ཞེ་ན། སོར་ཐར་སྡོམ་པ་ལོགས་སུ་ཡོད་པའི་མཚན་གཞི་དེ་གང་ལ་གདགས་སོམས་ཤིག འོ་ན་རྙིང་མ་རིང་ལུགས་ལའང་སོ་ཐར་སྔགས་ཀྱི་སྡོམ་པའི་ངོ་བོར་འདོད་པས་སྲོག་བཅད་ན་ཅི་ཡིན་ཟེར་ན། ངེད་ཀྱིས་དེ་སྔགས་ཀྱི་སྡོམ་པར་འདོད་པའི་ཕྱིར་སྔགས་རང་རྒྱུ་མཚན་དུ་བྱས་ཆོག་ལ། ཁྱེད་ཀྱིས་མི་ཆོག་སྟེ་གང་ཟག་གསུམ་ལྟར་སོ་སོ་བར་འདོད་པས་སོ། །ངེད་ཀྱིས་སོར་བྱང་སྔགས་གསུམ་སྤོང་བསྒྱུར་ལམ་བྱེད་ཀྱི་དབང་དང་། གཙོ་ཆར་ནང་རྟོགས་ཀྱི་ཁྱད་ལས། དགྲ་བཅོམ། བྱང་སེམས། རྒྱལ་བའི་རྗེས་སུ་སློབ་པར་འདོད་དེ། སྡོམ་པའི་གྲངས་དེ་ཙམ་ནི་དེའི་མཚན་གཞིའི་མཐར་ཐུག་པར་འཇོག་སྟེ། ཁྱེད་ཀྱིས་སོ་བྱང་སྔགས་གསུམ་གྱི་སྡོམ་པའི་མཚན་གཞི་ཞོག ཉིས་བརྒྱ་ལྔ་བཅུ་སོགས་འཇོག་ན། དེ་ནི་སྔགས་ལ་མེད་པར་ཐལ། སོ་ཐར་ཡིན་པས་སོ། །འདོད་ན་རིགས་ལྔའི་དམ་ཚིག་ཏུ་མེད་དམ། མཚན་གཞི་ཀུན་སློང་གི་ཁྱད་ལས་མེད་ཅེ་ན། དེ་ལྟར་ན་ངེད་ཀྱིས་ཟེར་བ་ལྟར་སྡོམ་པའི་ངོ་བོ་རང་མཚན་དུ་མ་གྲུབ་པར་ལྕགས་ལ་གསེར་འགྱུར་བཞིན་དུ་འགྱུར་བར་ངེད་འདོད་པས་སོ། །དེ་ལྟ་མིན་ན་གང་ཟག་གཅིག་གི་རྒྱུད་ལ་ཐེག་པ་ཆེ་ཆུང་གི་ལྟ་བ་གསུམ་ཡོད་དགོས་སོ། །འོ་ན་ཁྱེད་ལའང་སྲོག་བཅད་པ་ལ་ཉེས་པ་མི་འབྱུང་ཟེར་ན། ངེད་ཀྱིས་སྔར་ནས་ཀྱང་དེ་ལྟར་ནང་རྟོགས་གཙོ་བོ་ཆེ་བ་ལས་སྡོམ་པ་རང་གི་ངོ་བོ་རང་མཚན་དུ་གྲུབ་པ་མེད་དེ། གཞི་བརྟེན་པ་བཅུད་ལྟ་བུའི་ལམ་དེ། རྟེན་དམ་ཚིག་དང་འབྲེལ་ནས་རང་རྒྱུད་ལ་ཆགས་པ་ལས་ཕྱི་ལོགས་སུ་ནང་རྟོགས་ལས་སྡོམ་པ་རང་ག་བ་མེད་དོ། །དེ་ལྟ་བས་ན་ལྟ་བ་དང་སྤྱོད་པ་འབྲེལ། སྤྱོད་པ་དང་དུས་ཚོད་འབྲེལ་ཏེ། ནམ་ཞིག་བསལ་བཞག་མེད་པ་རང་གི་འབྲས་བུ་མངོན་དུ་གྱུར་པ་སངས་རྒྱས་ཀྱི་བར་དུ་འདི་བརྟེན་པ་ཡིན་ནོ། །དེ་བས་ལྷའི་གསལ་སྣང་དང་། དགོས་པ་མི་ལྡན་པས་སྦྱོར་སྒྲོལ་ལ་སོ་ཐར་ལྟར་ཉེས་པ་ཡོད་དོ། །དེ་ལྡན་ན་ཉེས་པ་མེད་དེ་སྔགས་ཀྱི་ཐབས་ཟབ་མོས་སྡོམ་པས་དེ་དག་གི་གནས་སྐབས་སུ་ཉེས་པར་མི་འགྱུར་རོ། །དེ་ཡང་དུས་དང་རྟོགས་པའི་གདེང་ལས་ཐམས་ཅད་བསྲུང་དགོས་ན། རིགས་ལྔ་ཐུན་མོང་དང་ཐུན་མོང་མིན་པའི་དམ་ཚིག་ནང་འགལ་བས་དེ་དག་རྟོགས་པའི་གདེང་ཁྱད་པར་ཅན་གྱིས་འོག་མ་མནན་པས་མི་འགལ་ལོ། །གནས་མ་འགྱུར་ན། སྲོག་གཅོད་ལ་སྔགས་འགེབ་མི་ལོ་སྟེ། སོ་ཐར་ན་སྔགས་བཤད་པ་མེད་པས་སོ། །འགྱུར་ན་ལོ་སྟེ་ཆུང་ངུའི་ཕྱིར་ན་ཆེ་མི་གཏོང་ཟེར་བ་ལྟར། རང་རང་གི་སྡོམ་པའི་དབང་ལས་དོ་གལ་གང་ཆེ་བརྩི་བས་སོ། །སོ་ཐར་ལ་རྩ་བཞི་ལས་གལ་ཆེ་བ་མེད་པས་མི་ལོ་མོད། དོན་ཐོབ་ཀྱིས་རུང་ཟེར་ན། སོ་ཐར་ཇི་ལྟ་བ་བཞིན་ཡོད་པ་ལ། བསྲུང་ནི་མི་དགོས། རྩ་ལྟུང་ནི་མི་འབྱུང་། གཞུང་བཤད་དང་ནི་འགལ་བ་སྟེ། དེས་ན་རྩ་ལྟུང་བྱུང་བའི་དགེ་སློང་གིས་རྗེས་སུ་བསག་སྦྱང་བྱས་པའམ། དེ་ལས་སྟོབས་ཆེ་བའི་སྡིག་པ་བསགས་ཀྱང་། རྩ་ལྟུང་དངོས་མི་འབྱུང་བས་སོ། །དཔེར་ན་ངོ་བོ་སྔར་ལས་ཅིར་ཡང་མ་འགྱུར་ན། དེའི་བྱེད་ལས་སོགས་ཅི་ལ་འགྱུར་ཏེ། སྐྱེས་བུ་གཅིག་གི་ལུས་ལའང་སོ་ཐར་དང་སྔགས་ཆེས་འགལ་བས་གང་བྱེད། གོང་མ་ལྟར་བྱེད་ན། འགྱུར་ཏེ་གོང་མའི་དབང་དུ་སོང་བས་སོ། །འགྱུར་བ་མེད་ན་གོང་མས་དེ་ལ་ཅི་བྱས། གཞི་གཅིག་ལ་ཡིན་པ་གཉིས་སྲིད་ན་ཅི་འདྲ་སོམས། དཔེར་ན་ཚེ་གཅིག་ལ་ཇི་སྲིད་འཚོ་ཞེས་ཁས་བླངས་བས། ཤམ་ཐབས་དཀར་པོ་ལྟ་བུ་ནི་སྔགས་ཆས་ཏེ། དེ་ནི་ཚེ་འདི་ལ་གྱོན་མི་ལོའོ། །ངེད་ཀྱི་ལུགས་ལ་ངོ་བོ་གནས་འགྱུར་ཏེ་ནང་རྟོགས་དང་སྤྱོད་པ་གོ་བསྡུར་ཏེ། སུམ་ལྡན་ཡིན་ཡང་ལས་དང་པོ་པའི་སྐབས་སུ་སྲོག་མི་གཅོད་པ་ལྟ་བུ་ལའང་། དེ་བསྒྱུར་མི་ནུས་པས་སྤོང་བ་སོ་ཐར། དེའི་འབྲས་བུ་གཞན་ཕྱིར་སངས་རྒྱས་སུ་འདོད་པས་བྱང་སེམས། དེ་དག་མཉམ་ཆེན་པོས་ཟིན་པས་སྔགས་ཀྱི་སྡོམ་པའོ། །དེ་ལྟར་རིམ་གྱིས་གོམས་པས་སོ་ཐར་རང་རྐྱང་དུ་མ་སོང་བས་མྱུར་ལམ་ཡོད་ཅིང་། ལྟུང་བ་མེད་ལ་གདུལ་བྱ་ཡི་རྗེས་སུ་འཇུག་པའོ། །རིམ་པས་ལམ་བྱེད་ནུས་ན་སྔགས་སྤྱོད་དུ་བྱས་ཏེ་སྦྱོར་སྒྲོལ་སོགས་ཀྱིས་རྩོལ་སྒྲུབ་སྤང་བླང་བསྲུང་མཚམས་མེད་པའི་ས་ལ་འགྲོ་བའོ། །དེའི་ཕྱིར་སུམ་ལྡན་རྡོ་རྗེ་འཛིན་པ་ཡིན་ཏེ། སློབ་དཔོན་པདྨ་སམ་བྷ་ཝས། ཕྱི་ངུར་སྨྲིག་དགེ་སློང་གི་ཆ་ལུགས་འཛིན། །ནང་གསང་སྔགས་བླ་མེད་ཀྱི་རྣལ་འབྱོར་པ། །ཞེས་གསུངས་པ་ལྟར་རོ། །དེ་བས་ན་ལམ་འདི་དུས་གསུམ་རྒྱལ་བའི་གཤེགས་ཤུལ་ཏེ། རྒྱ་བོད་ཀྱི་མཁས་གྲུབ་ཐམས་ཅད་དེ་ལྟར་གྱུར་པར། ནག་པོ་པས་མཚོན་ཏེ་ཤེས་སོ། །དེ་ནི་སྡོམ་གསུམ་ངོ་བོ་གནས་འགྱུར་བའི་དབང་གིས་ཏེ། མ་འགྱུར་ན་རྒྱུད་ལ་དབང་མི་ཐོབ་སྟེ། ད་རུང་སྔར་གྱི་སྤོང་པ་ལས་བསྒྱུར་བ་དང་ལམ་བྱེད་ཀྱི་ནུས་པ་མེད་པས་སོ། །དེ་ལྟར་སྤང་དང་བླང་བ་གཉིས་དངོས་འགལ་བས་གཞི་གཅིག་ལ་ཡིན་པ་ཅི་ལ་སྲིད། དེ་བས་སོ་ཐར་ཧོར་ཁོང་དུ་ལུས་ཀྱང་སྔགས་སྤྱོད་ཆོག་པ་ཅི་རེད། སོ་ཐར་གྱི་མཚན་གཞི་མེད་ན་གསུམ་ཅི་ལ་ལྡན། དེ་བས་ཉི་ཟླ་ལྟར་གྲགས་པའི་ཏཻ་ལོ་ན་རོ་ནག་པོ་པ་སོགས་ལ་སོ་ཐར་གྱི་ཕམ་པ་མི་འབྱུང་བ་དང་། དེང་སང་ཡང་དཀྱིལ་ཆོག་དང་འབྲེལ་ཚེ་རྡོ་རྗེའི་གླུ་གར་འདུལ་བའི་འགྲོ་བའི་སྤྱོད་ལམ་དང་འགལ་ཡང་མི་སྐྱོན་པ་དེའི་གནད་དེ། དེ་ཐ་དད་ན་མི་གསུམ་ཚོགས་ཀྱང་གཅིག་ཤི་བ་གཅིག་གིས་ཟིལ་གྱིས་མི་གནོན་པ་ལྟར། རང་རང་གི་གཞུང་དུ་བཤད་པ་ལས་འདས་ཏེ་སྨྲ་མི་ནུས་སོ། །ནུས་ན་དེའི་མཚན་གཞི་ཇི་ལྟ་བ་ག་ལ་གྲུབ། གསུམ་པ་ཤིང་རྟ་ཆེན་པོ་དེ་དག་གི་དགོངས་པ་མཐར་ཐུག་ཏུ་མི་འགལ་ཏེ་འགལ་ན་གཅིག་སྐྱོན་དང་བཅས་པར་འདོད་དགོས་པས། དེ་ཡི་དགོངས་པ་གསལ་མཛད་སྐྱེས་བུ་དེ་དག་ས་ཆེན་པོ་ལ་གནས་པ་ཤ་སྟག་ཡིན་པས་་སོ། །དེ་ཇི་ལྟར་མི་འགལ་ན། འདི་ལྟར་སོར་བྱང་སྔགས་གསུམ་སྡོམ་པའི་ངོ་བོ་ཐ་དད་ལ། དུས་དང་ཡུལ་རྟེན་སོ་སོ་བ་ཡིན་པས། དབྱེར་ཡོད་ལ། དེ་ལྟར་སོ་ཐར་སེམས་བསྐྱེད་ཀྱིས་ཟིན་ན་བྱང་སྡོམ་དུ་འགྱུར་ཞིང་། དེའི་སྟེང་བྱང་སྡོམ་བསྣན་པ་ལས། འོག་མ་སོ་ཐར་ཉམས་པ་གཏན་ནས་མེད་ཅིང་། སྔར་ལས་ལྷག་པ་ལས་ཞན་དུ་མ་སོང་བས་དེ་དག་གི་ངོ་བོ་ཐ་དད་དུ་ཁས་བླངས་ཀྱང་མི་འགལ་ཏེ་དེ་ལྟར་ཐ་དད་མིན་ན་འདོགས་ཀྱང་ཁྱད་མེད་པས་གཅིག་ལས་གསུམ་མ་གྲུབ་པས་སོ། །དེ་ལྟར་སྔགས་ཀྱིས་ཟིན་ན་དེ་གཉིས་ཀྱི་སྟེང་སྔགས་སྡོམ་ཡོད་ཅོག་བསྣན་པས་འོག་མ་གཉིས་མི་ཉམས་པའོ། །དོན་དུ་དེ་དག་གནས་འགྱུར་ཏེ། བསྲུང་བྱ་སྡོམ་པའི་ངོ་བོ་ནི། དཔེར་ན། རང་དོན་དུ་སྲོག་མི་གཅོད་པ་དང་། གཞན་དོན་དུ་མི་གཅོད་པ་ལྟ་བུ་ཐེག་པ་ཆེ་ཆུང་གི་སྡོམ་པ་བཞག་པ་ལས་སྡོམ་པ་ཙམ་པོ་པ་རང་གི་ངོ་བོ་ནི་དེ་གཉིས་དབྱེར་མེད་པས་སོ། །སོ་ཐར་གྱི་ཉིས་བརྒྱ་ལྔ་བཅུ་པོ་སྤང་ནས་སྔགས་ལ་ལོགས་སུ་ཉིས་བརྒྱ་ལྔ་བཅུ་མེད་ཀྱང་སྔར་གྱི་ཉིས་བརྒྱ་ལྔ་བཅུ་པོ་དེ། ཐབས་ཀྱིས་ཟིན་པས་སྔགས་སྡོམ་དུ་འགྱུར་བའོ། །དེ་ལྟར་སྡོམ་པ་བསྲུང་ཚུལ་གཅིག་ནའང་། དེ་རྩིས་ཟིན་བྱེད་ཀྱི་ཐབས་ཀྱི་ཁྱད་པར་ལས། དེ་དང་དེའི་སྡོམ་པར་གནས་འགྱུར་ཏེ། དཔེར་ན་མེ་ཏོག་གཅིག་ཕལ་པ་འཕགས་པ་གཉིས་གས་ལན་གཉིས་སུ་མཆོད་ན་བྱེད་ལས་མི་འདྲ་བ་དེ་ལ་བྱང་སེམས་མཆོད་པ་དང་ཕལ་པའི་མཆོད་པ་གདགས་ཨེ་འོས། མཆོད་རྒྱུ་མེ་ཏོག་དེ་ག་རང་གཅིག་ཡིན་པ་དེ་ལྟར་རོ། །དེ་བས་ཐ་དད་དུ་སྨྲ་བ་ནི་སོ་ཐར་གྱི་སྡོམ་པའི་ངོ་བོ་བཅས་པ་གང་ལགས་པ་དེ་དག་དེ་དག་གི་སྡོམ་པ་ཡིན་ལ། དེ་གོང་མའི་ཚེ་འོག་མ་སྤང་མི་དགོས་ཤིང་མཉམ་པར་ཡོད་པ་ལ་དགོངས་སོ། །ངོ་བོ་གནས་འགྱུར་ནི་མ་སྤང་བའི་སྟེང་དུ་དེ་དག་གི་ངོ་བོ་སྐབས་དེའི་སྡོམ་པར་གྱུར་བ་ལ་དགོངས་ཏེ། དེ་གཉིས་མི་འགལ་ཞིང་དགོངས་པ་ལེན་ཤེས་ན། མེ་ཤིང་ལྟར་ཕན་ཚུན་གཅིག་གིས་གཅིག་གསལ་བའི་གྲོགས་ལས་གཞན་མེད་པས། ཤིང་རྟ་ཆེན་པོ་དག་གི་དགོངས་པ་ལེན་མ་ཤེས་ནས། རང་གཞན་ཕྱོགས་ལྷུང་དུ་སྨྲ་བ་ནི། ཕ་གཅིག་གི་བུ་གཉིས་ཕ་སོ་སོར་འཛིན་པའི་རྣམ་རྟོག་གིས་འཁྲུགས་པ་ལྟ་བུའོ། །དེ་བས་མངའ་རིས་པཎྜི་ཏས། དེ་ལྟའི་སྡོམ་གསུམ་གང་ཟག་རྒྱུད་གཅིག་ལ། །རང་ལྡོག་མ་འདྲེས་དགག་དགོས་ཡོངས་སུ་རྫོགས། །ངོ་བོ་གནས་འགྱུར་ཡོན་ཏན་ཡར་ལྡན་པས། །གནད་ཀྱིས་མི་འགལ་དུས་སྐབས་གང་གཙོར་སྤྱད། །ཅེས་གསུངས་པ་དེ་ལྟ་བུའི་དགོངས་པའི་གནད་སློང་ན། འདི་འགལ་འདུར་མི་ཚོལ་བ་ཙམ་དུ་མ་ཟད། ཞར་བྱུང་དུ་ཐེག་པ་ཐམས་ཅད་ཀུན་བགྲོད་གཅིག་གི་ལམ་དུ་འབབ་པ་རྒྱལ་གསུང་ཐམས་ཅད་གདམས་པར་ཤར་བའི་བློ་གྲོས་རྒྱ་ཆེན་པོ་ཐོབ་པ་ཡིན་ནོ། །དེ་ལྟར་རྣམ་དཔྱོད་བློ་ཡི་རྒྱ་མཚོ་ལས། །ལེགས་བཤད་ཚིག་གི་མེ་ཏོག་འཛུམ་པ་འདིས། །སྙིང་དབུས་དྲི་མེད་རིག་པའི་ངོ་བོ་ཉིད། །འཇམ་དབྱངས་རྡོ་རྗེ་རྣོན་པོ་དགྱེས་གྱུར་ཅིག །ཅེས་པ་འདི་ཆོས་རྗེ་མི་ཕམ་རིན་པོ་ཆེ། སྐུ་ན་ཆུང་ངུའི་དུས་སུ་གསུངས་པའི་ཕྱག་བྲིས་དངོས་ལས་ཞལ་བཤུས་པ་མངྒ་ལཾ། ཤུ་བྷཾ།། །།
༄༅། །སྡོམ་པ་གསུམ་གྱི་དྲིས་ལན་ཉི་འོད་སྣང་བ་ཞེས་བྱ་བ་བཞུགས།
གླག་བླ་༧བསོད་ནམས་ཆོས་འགྲུབ་ཀྱིས་མཛད།
༈ ལགས། དགོངས་དོན་དང་པོ་ལྟར་ན་སྤྱིར་རྒྱལ་བའི་བསྟན་པ་ནི་རྗོད་བྱེད་ལུང་དང་བརྗོད་བྱ་རྟོགས་པ་གཉིས་དང་། དེ་ལའང་རྒྱུ་ལམ་དུ་བྱེད་པ་མདོ་དང་འབྲས་བུ་ལམ་དུ་བྱེད་པ་སྔགས་ཀྱི་ཐེག་པ་གཉིས། དེའང་གནས་སྐབས་དྲང་དོན་དང་མཐར་ཐུག་ངེས་དོན་གཉིས་དང་། དེའང་ཟབ་མོ་ལྟ་བའི་ཆ་དང་རྒྱ་ཆེན་སྤྱོད་པའི་ཆ་གཉིས་རེ་དབྱེར་ཡོད་ཅིང་འཇིག་རྟེན་མཐུན་འཇུག་གི་ཚུལ་གྱི་ལྷ་མིའི་ཐེག་པ་རྣམས་དང་འཇིག་རྟེན་ལས་འདས་པའི་ཐེག་པ་རྣམས་ལ་དྲང་དོན་དགོངས་པ་ཅན་སོགས་ཀུན་ཀྱང་དངོས་དང་བརྒྱུད་པའི་སྒོ་ནས་མཐར་ཐུག་སངས་རྒྱས་འཐོབ་པའི་རྒྱུར་མི་འགྲོ་བ་མེད་པས་གནས་སྐབས་སོ་སོའི་གདུལ་བྱ་རང་རང་གི་ངོར་བདེན་ཞིང་གཙོ་ཆེ་ལ། ཁྱད་པར་དུ་བརྗོད་བྱ་རྟོགས་པའི་ཆོས་རྣམས་སྡོམ་པ་གསུམ་དུ་བསྡུས་ནས་ཉམས་སུ་ལེན་པས་བསྟན་པ་ཀུན་གྱི་གནད་བསླབ་པ་གསུམ་ལ་ཚང་དགོས་པས་སྡོམ་པ་གསུམ་པོ་ཡང་གཙོ་ཆེ་ཆུང་འདྲ་སྟེ། རྗོད་བྱེད་ཀྱི་ཐེག་པ་ལ་རྒྱུ་འབྲས་གཉིས་སུ་ངེས་པ་ལྟར། བརྗོད་བྱ་སྡོམ་པ་གསུམ་ལའང་སྔ་མ་སྔ་མ་རྒྱུ་དང་ཕྱི་མ་ཕྱི་མ་འབྲས་བུ་སྔ་མ་ཡན་ལག་དང་ཕྱི་མ་ཉིང་ལག་གམ་རྟེན་དང་བརྟེན་པ་སོགས་ཀྱི་འབྲེལ་བའི་ཕྱིར་རོ། །བསྟན་པའི་གོ་རིམ་དང་བསྟུན་ནའང་འདུལ་བ་ནི་འཁོར་ལོ་དང་པོའི་བརྗོད་བྱ་བདེན་པ་བཞི་དང་ལྷག་པའི་ཚུལ་ཁྲིམས་ཀྱི་བསླབ་པ་ཡིན་པས་དེ་རྩ་བར་གཟུང་དགོས་ཏེ། འདུལ་བསྟོད་ལས། ཇི་ལྟར་འདི་ན་ཤིང་རྩ་གཙོ་བོ་སྟེ། །རྣམ་པར་འཕེལ་དང་ཀུན་འཛིན་གཉིས་ཀྱི་གཞི། །དེ་བཞིན་དམ་ཆོས་ཚོགས་རྣམས་ཀུན་གྱི་ཡང་། །གཞི་དང་རྩ་བ་འདུལ་བ་ཡིན་པར་བཤད། །ཅེས་བསྟན་པ་ཀུན་གྱི་རྩ་བར་གསུངས་ཤིང་། ཨུཏྤ་ལས་ཞུས་པར། གང་ན་ལས་ཡོད་ཅིང་དེ་ལ་ནན་ཏན་བྱེད་པ་དེ་ན་བསྟན་པ་ཡོད་ཅིང་གང་ན་ལས་མེད་ཅིང་དེ་ལ་ནན་ཏན་མི་བྱེད་པ་དེ་ན་བསྟན་པ་མེད་ཅེས་གསུངས་པའི་ཕྱིར་རོ། །བསྟན་པ་འཛིན་པའི་རྟེན་གྱི་དབང་དུ་བྱེད་ནའང་སྤྱོད་འཇུག་ལས། བསྟན་རྩ་དགེ་སློང་ཉིད་ཡིན་ན། །ཞེས་པ་དོན་དམ་པའི་དགེ་སློང་ཡང་ཡིན་མོད་སོ་སོར་ཐར་པའི་དགེ་སློང་ཡང་ཡིན་ཏེ། ཇི་སྐད་དུ། ཐུབ་བསྟན་རིན་ཆེན་སྒྲོན་མེ་མཆོག །འབར་བའི་སྣོད་དུ་དཀའ་ཐུབ་ཅན། །ངུར་སྨྲིག་འཛིན་པ་ཤཱཀྱའི་སྲས། །དགེ་སློང་རྣམས་ནི་ཡིན་ཕྱིར་རོ། །ཞེས་དང་། གང་ན་འདུལ་བ་འཛིན་པ་ཡོད་པ་དེ་ན་དེ་བཞིན་གཤེགས་པའི་ཕྲིན་ལས་ཆུང་བ་ཡིན་ནོ། །ཞེས་སོགས་གསུངས་པའི་ཕྱིར། གང་ཟག་གི་བློ་རིགས་ཀྱིས་བསྟན་པ་ལ་འཇུག་རིམ་གྱི་དབང་དུ་བྱས་ན། ལམ་མས་སྦྱངས་དང་ལས་དང་པོ་པ་རྣམས་ལ་ནི་འཁོར་ལོ་དང་པོའི་དགོངས་དོན་སྤྱོད་པ་སྤོང་བདུན་གྱི་ཚུལ་ཁྲིམས་དང་སྒོམ་པ་བདེན་བཞིའི་བླང་དོར་དང་ལྟ་བ་གང་ཟག་གི་བདག་མེད་པ་ཙམ་དེ་གཙོ་ཆེ་སྟེ་བློ་དམན་འཇུག་བདེ་ཞིང་ལམ་གོང་མའི་སྒོའམ་དྲང་བྱེད་ཡིན་པའི་ཕྱིར། འདུལ་བ་ལས་ཀྱང་། སེམས་རྟ་ཁ་བླན་དཀའ་བ་ལ། །མཐུན་པའི་གཟིར་རྣོན་བརྒྱ་བ་ཡི། །སྲབ་ནི་སོ་སོར་ཐར་འདི་ཡིན། །ཞེས་གང་ཟག་གི་རྒྱུད་འདུལ་བའི་ཐབས་དང་པོ་ཡིན་པར་གསུངས་སོ། །དེ་ལྟར་ན་སོ་ཐར་དང་དེའི་སྡོམ་པ་ནི་རྩ་བའམ་གཞི་ཡིན་ལ་བྱང་སེམས་དང་དེའི་སྡོམ་པ་ནི་གྲོགས་སམ་ཐབས་ཡིན་ལ། རྡོ་རྗེའི་ཐེག་པ་དང་དེའི་སྡོམ་པ་ནི་སྙིང་པོའམ་འབྲས་བུ་ཡིན་པས་མཐར་ཐུག་ཐེག་པ་གཅིག་པུ་རྡོ་རྗེའི་ཐེག་པའི་ལམ་འབྲས་མཐར་ཐུག་འགྲུབ་པ་ལ་ནི་དོན་གྱི་གནད་ཐམས་ཅད་དངོས་དང་བརྒྱུད་ནས་ཚང་དགོས་ལ། གནས་སྐབས་ཀྱི་ཐེག་པ་རང་རང་ལ་ལྟོས་ནས་ཉན་རང་ལྟ་བུའི་གང་ཟག་གི་རང་ལམ་གྱི་འབྲས་བུ་ཉི་ཚེ་བ་འཐོབ་པ་ལ་ནི་ལམ་གོང་མ་གཉིས་ཀྱི་བསླབ་བྱ་ཐུན་མོང་མ་ཡིན་པ་རྣམས་མི་དགོས་པར་རང་ལམ་ནོར་འཁྲུལ་མེད་པ་དེས་ཆོག བྱང་ཆུབ་སེམས་དཔའི་འབྲས་བུ་འབྲིང་འཐོབ་པ་ལ་སྔགས་ཀྱི་ལྟ་སྒོམ་སྤྱོད་པ་ཐུན་མིན་དེ་མི་དགོས་པར་སེམས་བསྐྱེད་སོགས་རང་ལམ་གནད་མ་འཆུགས་པ་དེ་ཉིད་ཀྱིས་ཆོག་མོད། འོག་མ་ཉན་ཐོས་ཀྱི་སྤྱོད་པ་འདུལ་བའི་བསླབ་བྱ་རྣམས་ཀྱང་དངོས་སམ་བརྒྱུད་ནས་ཉམས་སུ་བླང་དགོས། རིག་པ་འཛིན་པའི་ལམ་འབྲས་མཐར་ཐུག་འཐོབ་པ་ལ་ནི་འོག་མ་གཉིས་ཀྱང་ཞར་ལ་ཐོབ་པའམ་སྡོམ་གསུམ་རིམ་གྱིས་ནོད་དེ་དངོས་སུ་ཚང་བར་བསྒྲུབ་དགོས་སོ། །འོན་ཀྱང་སྦྱངས་པ་སྔོན་སོང་དང་ལམ་ཐོད་རྒལ་བའི་གང་ཟག་དབང་རྣོན་ཡིན་ན་སྨིན་གྲོལ་ཟབ་མོའི་ལམ་གོང་མ་ལ་བསྙེགས་ཏེ་དེ་ཚུལ་བཞིན་ཤེས་པས་གཙོ་བོར་གཟུང་ན་འོག་མའི་སྤང་བླང་གིས་གནས་ཐམས་ཅད་ཞོར་ལ་རྫོགས་པ་ཡིན་པས་ལམ་འོག་མ་སྔོན་དུ་འགྲོ་དགོས་པར་མ་ངེས་ཏེ། དགེ་བསྙེན་དང་དགེ་ཚུལ་གྱི་སྡོམ་པ་སྔོན་དུ་མ་སོང་བར་ཐལ་བྱུང་དུ་བསྙེན་རྫོགས་བླངས་ན་ཐོབ་པར་བཤད་པ་བཞིན་ནོ། །གཞན་དྲངས་པ་སོགས་ཀྱི་དགོས་པ་ཡོད་ན་འོག་མའང་བླངས་ཏེ་ཕྱིའི་ཀུན་སྤྱོད་སོ་ཐར་ལྟར་བྱེད་དགོས་པ་སོགས་ནི་དམིགས་བསལ་ཡིན་ནོ། །མདོར་ན་ལས་དང་པོ་པ་བློ་དམན་རྣམས་ལ་སོར་སྡོམ་གཙོ་ཆེ་སྟེ་རང་རྒྱུད་སྦྱངས་པ་འདི་དང་པོ་ཆོས་ལ་འཇུག་པའི་གཞི་ཡིན་པའི་ཕྱིར། དཔེར་ན་བྱང་སེམས་ལས་དང་པོ་པས་ཀྱང་དང་པོ་ཉེས་སྤྱོད་སྡོམ་པའི་ཚུལ་ཁྲིམས་གཙོ་བོར་སྲུང་བ་དང་། རིག་པ་འཛིན་པ་དང་པོའི་ལས་ཅན་རྣམས་ཀྱང་དང་པོ་སྤྱིའི་དམ་ཚིག་བརྟུལ་ཞུགས་ཉེར་ལྔ་སོགས་ཉེས་སྤྱོད་སྡོམ་པ་གཙོ་བོར་སྲུང་བར་བྱེད་དགོས་པ་བཞིན་སྟེ་འདུལ་སྡོམ་ཇི་བཞིན་ཐུབ་ན་བྱང་སྡོམ་སླ་ཞིང་། བྱང་སྡོམ་བསླབ་གསུམ་བསྲུངས་ན་སྔགས་ལ་འཇུག་སླ་ཞིང་དམ་ཚིག་ཐུབ་ཅིང་ཚེགས་ཆུང་དུས་ཚོགས་རྫོགས་པར་འགྱུར་རོ། །བློ་ན་འཕར་བའི་དབང་འབྲིང་གཞན་དོན་ནུས་པའི་ཐེག་ཆེན་རིགས་ཅན་རྣམས་ལ་བྱང་སྡོམ་གཙོ་ཞིང་། མདོ་ལམ་ཡུན་རིང་པས་སྒྲུབ་མི་ནུས་པའམ་སྔགས་ལ་མོས་པ་ཆེ་ཞིང་སྒྲུབ་ནུས་པའི་གང་ཟག་ཤིན་ཏུ་བློ་ཆེན་ལས་འཕྲོ་ཅན་རྣམས་ལ་སྔགས་སྡོམ་གཙོ་ཆེ་སྟེ། དབང་རྣོན་གྱིས་ཚེ་འདིར་འགྲུབ་པའི་ཉེ་ལམ་དང་དོན་གཉིས་རླབས་ཆེན་འགྲུབ་པའི་ཐབས་ཤེས་ཁྱད་པར་ཅན་གྱི་ཆོས་ཡིན་པའི་ཕྱིར་དཔེར་ན་ཨིནྡྲ་བྷུ་ཏི་བཞིན་ནོ། །རྒྱུད་ལས། གསང་སྔགས་ཚུལ་ཆེན་ཤིན་ཏུ་རྨད་བྱུང་བ། །ལམ་གྱི་ནང་ནས་ཉེ་ལམ་ཆེན་པོ་དང་། །ཐབས་ཀྱི་ནང་ནས་མ་ནོར་དམ་པ་སྟེ། །ཤེས་རབ་ནང་ནས་ཤེས་རབ་ཁྱད་པར་ཅན། །ཞེས་དང་། རྟོགས་བྱ་དེ་ཁོ་ན་ཉིད་དང་ཐོབ་བྱ་སངས་རྒྱས། འཐོབ་བྱེད་བྱང་ཆུབ་ཀྱི་སེམས་སོགས་མདོ་སྔགས་གཉིས་དོན་གཅིག་ཀྱང་། དེ་དག་རྒྱུད་ལ་མྱུར་དུ་སྐྱེ་བའི་ཐབས་མ་རྨོངས་པ་དང་ཐབས་མང་བ་དང་དཀའ་བ་མེད་པ་དང་། དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། །ཞེས་འཕགས་ཆོས་བཞི་ཚུལ་གསུམ་པའི་སྒྲོན་མེ་སོགས་ལས་མང་དུ་གསུངས་སོ། །རང་ཉིད་ལ་མཆོག་གི་ཉེ་ལམ་སྒྲུབ་པའི་ནུས་པ་ཡོད་བཞིན་དེ་དོར་ནས་དམན་ལམ་སྒྲུབ་པ་དོན་མེད་དེ་རྩ་ལྟུང་ཆེན་པོ་འབྱུང་བ་དང་རིགས་ཉམས་པ་དང་ཟབ་མོའི་སྐལ་བ་འཆད་པའི་ཕྱིར། ནུས་པ་མེད་ཅིང་མོས་པ་ཞན་ན་འོག་མ་ནས་སློབ་དགོས་པ་སོགས་སོ། །དེས་ན་བཀའ་ཐམས་ཅད་ཀྱང་གང་ཟག་གི་བློའི་བྱེ་བྲག་ལས་རིས་ཐ་དད་པ་དུ་མར་གྱུར་བ་ཡིན་ཏེ། དགོངས་པ་ལུང་སྟོན་ལས། རྟོག་པ་མེད་ཅིང་འཁྲུག་མེད་པ། །ཡིད་འོང་རྡོ་རྗེའི་གསུང་གཅིག་པུ། །འདུལ་བྱ་སོ་སོའི་དབང་གིས་ནི། །བྱེ་བྲག་མང་པོར་གྱུར་པ་ཡིན། །ཞེས་གསུངས་པའི་ཕྱིར། དེ་ལྟར་འཁོར་ལོ་གསུམ་པོའི་སྤྱོད་པའི་ཆ་རྣམས་ཀྱི་འཇུག་རིམ་དང་གཙོ་ཕལ་རྣམས་གདུལ་བྱའི་བློ་དང་བསྟུན་དགོས་པ་བཞིན་ལྟ་བའི་ཆ་རྣམས་ཀྱང་ལས་དང་པོ་པའི་གང་ཟག་རྣམས་ལ་འཁོར་ལོ་དང་པོའི་བསྟན་དོན་འདུས་བྱས་མི་རྟག་པ་དང་། གང་ཟག་གི་བདག་མེད་པ་དང་བདག་དེའི་ཕུང་པོ་སྟོང་པ་ཙམ་གཙོ་ཆེ་ཞིང་། དེ་ནས་བློ་ཅུང་ཟད་སྨིན་པ་ལ་ཆོས་ཐམས་ཅད་བདག་གཉིས་ཀྱིས་སྟོང་པ་ཉིད་འཁོར་ལོ་བར་པའི་བསྟན་དོན་མཐའ་བཞི་བྲལ་བའི་ལྟ་བ་དང་། དེ་ནས་བློ་ཤིན་ཏུ་སྨིན་པའི་གང་ཟག་ལ་ཐ་མའི་བསྟན་དོན་རིག་སྟོང་བདེ་བར་གཤེགས་པའི་སྙིང་པོ་དང་སྔགས་ཀྱི་དབང་བཞི་པའི་ལྟ་བ་འོད་གསལ་བའི་ཡེ་ཤེས་བདེ་སྟོང་ལྷན་ཅིག་སྐྱེས་པའི་དོན་དམ་གཙོ་ཆེ་སྟེ་ངེས་དོན་མཐར་ཐུག་ཡིན་པའི་ཕྱིར། དེ་ཡང་སྨིན་བྱེད་ཀྱི་དབང་དང་དམ་ཚིག་དང་གྲོལ་བྱེད་ཀྱི་ལམ་རིམ་པ་གཉིས་ཀྱི་ཐབས་ལ་མཁས་ན་འདིའི་ལྟ་བ་སྟོང་པ་ཉིད་དང་རང་བྱུང་གི་ཡེ་ཤེས་ཟུང་དུ་འཇུག་པ་དེ་ཉིད་ཚེ་འདིར་འགྲུབ་ནུས་ལ། སྤྲོས་པ་ཐམས་ཅད་འགོག་པ་དབུ་མའི་ལྟ་བ་ཟབ་ཅིང་བཟང་མོད་མདོ་ལམ་ཡིན་པས་ཇི་ལྟར་མྱུར་ཀྱང་གྲངས་མེད་གསུམ་དུ་ཚོགས་གཉིས་མ་བསགས་པར་ལྟ་བ་དེ་མཐར་ཕྱིན་པར་རྟོགས་མི་ནུས་ཏེ། ཇི་སྐད་དུ། ཇི་སྲིད་དགེ་བའི་རྩ་བ་དེ་ནི་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་རྟོགས་མི་བྱེད། །ཅེས་གསུངས་པའི་ཕྱིར། འཁོར་ལོ་དང་པོ་གཉིས་ཀྱི་བདག་མེད་དང་སྟོང་ཉིད་བཅུ་དྲུག་སོགས་ཀྱང་ཕྱི་མར་འདུ་ཞིང་རྣམ་གྲངས་པའི་དོན་དམ་དེ་དག་ཀྱང་རྣམ་གྲངས་མིན་པའི་དོན་དམ་ཐ་མའི་བརྗོད་བྱ་མཐར་ཐུག་ཁས་ལེན་ཀུན་བྲལ་འོད་གསལ་བའི་ཡེ་ཤེས་ཉིད་དུ་རོ་གཅིག་པར་འགྱུར་རོ། །དེས་ན་འཁོར་ལོ་བར་ཐའི་སྟོང་རྐྱང་དང་སྙིང་པོ་བསྟན་པ་གཉིས་ཀྱང་གདུལ་བྱའི་བློའི་རྟག་ཆད་བཟློག་ཅིང་དགོས་དབང་ཙམ་ལས་གཉིས་ཀ་གནད་གཅིག་ཏུ་འབབ་སྟེ། བར་བའི་དུས་སུ་ཕྱི་མའི་སྙིང་པོ་དང་ཡེ་ཤེས་སོགས་ཀྱང་གབ་ཅིང་སྟོང་པ་ཉིད་གཙོ་བོར་བསྟན། ཕྱི་མའི་དུས་སྙིང་པོ་འོད་གསལ་རྩལ་དུ་བཏོན་ནས་གསུངས་པས་བར་བའི་དུས་སུའང་ཡེ་ཤེས་ཀྱི་སྣང་ཆ་ཐ་སྙད་དུའང་མེད་པ་མ་ཡིན་ཞིང་། ཕྱི་མ་སྙིང་པོ་སྟོན་པ་ནའང་གཞི་སྟོང་པ་ཆེན་པོ་ལས་མ་འདས་པར་རིག་པའི་ཡེ་ཤེས་བདེན་སྟོང་ཉིད་རྩལ་དུ་བཏོན་ནས་བསྟན་པ་ཤེས་དགོས་པ་སོགས་བཀའ་དང་དགོངས་འགྲེལ་ཐམས་ཅད་དྲང་ངེས་སོགས་ཞིབ་པར་མ་ཕྱེས་ན་རྟག་ཆད་དུ་ལྷུང་བ་དང་སྤང་བླང་གི་ཉེས་པར་འགྱུར་བ་ཡིན་ནོ། །ཡང་སྡོམ་པ་གསུམ་པོ་གང་ཟག་གཅིག་གི་རྒྱུད་ལ་ཇི་ལྟར་གནས་ཞེས་གསུངས་པ་ལ། སོ་སོའི་དབང་དུ་ནི་བཤད་མ་ཐག་པ་ལྟར་དང་། སྡོམ་པ་གསུམ་རིམ་གྱིས་ནོད་པའི་གསུམ་ལྡན་རྡོ་རྗེ་འཛིན་པའི་རྒྱུད་གཅིག་ལ་གསུམ་པོ་ཐོབ་ལ་མ་ཉམས་པར་ལྡན་ཚུལ་ལ་བཞེད་ཚུལ་མང་པོ་རྒྱ་བོད་གཉིས་ཀར་བྱུང་ཡང་རྙིང་མ་སོགས་ཕལ་ཆེ་བས་ངོ་བོ་གཅིག་ལ་ལྡོག་པ་ཐ་དད་དུ་གནས་པར་འདོད་པ་འདི་ཤེས་ན་བདེའམ་སྙམ་པས། འབུམ་ལྔའི་ལུང་ལས་རྡོ་ཡི་རིགས་ཀྱི་སོགས་ལྕགས་ཟངས་དངུལ་གསུམ་ལ་འགྱུར་རྩིས་བཏབ་པས་ཐམས་ཅད་གསེར་གྱི་ངོ་བོ་གཅིག་ཏུ་གནས་འགྱུར་ཡང་གསུམ་པོའི་རིན་ཐང་སོགས་ཀྱི་ལྡོག་པ་ཙམ་ཐ་དད་དུ་མིང་གི་དབྱེར་ཡོད་པ་ལྟར་སྡོམ་པ་གསུམ་ཡང་ངོ་བོ་ཤེས་པར་འདོད་དགོས་པས་དོན་གསུམ་པོ་དེའི་ངོ་བོ་འཛིན་པ་ནི་གཙོ་སེམས་ཡིད་ཤེས་ཁོ་ན་ཡིན་པས་ངོ་བོ་ལ་གཞི་མཐུན་ཡོད་པ་མི་འགལ་ལ། ལྡོག་པ་ལ་གཞི་མཐུན་མི་སྲིད་པས་གསུམ་པོའི་སྐབས་སོ་སོར་ལེན་ཡུལ་ཆོ་ག་དུས་ཚོད་ཕན་ཡོན་ཉམས་ན་གསོར་ཡོད་མེད་སོགས་ཀྱི་ལྡོག་པ་ཐ་དད་དུ་ཡོད་པས་གསུམ་ལྡན་ཤི་བའི་ཚེ་དང་གཏོང་རྒྱུ་བྱུང་བའི་ཚེ་ཡང་སོར་སྡོམ་གྱི་ལྡོག་པ་དེ་གཏོང་ལ། གསུམ་ལྡན་གྱིས་མི་བསད་པ་ལ་ཡན་ལག་བཞི་ཚང་ན་ཉམས་པའི་ཆ་ནས་གསུམ་ཀ་ཉམས་ཀྱང་གཏོང་བའི་ཆ་ནས་སྲོག་གཅོད་སྤོང་བའི་སྡོམ་པ་དེ་གཏོང་ཡང་ཐམས་ཅད་གཏོང་བ་མིན་ཏེ། ཡན་ལག་གཞན་ལ་གཏོང་རྒྱུ་མ་བྱུང་ཞིང་ལྟུང་བ་གཅིག་བྱུང་བས་ཐམས་ཅད་ཅིག་ཅར་གཏོང་ན་སྡོམ་པ་གཅིག་བླངས་པས་ཐམས་ཅད་ཅིག་ཅར་ཐོབ་པར་འགྱུར་བའི་ཕྱིར་རོ། །
དེས་ན་གཙོ་སེམས་ཡིད་ཤེས་གཅིག་གི་འཁོར་དུ་དོན་གསུམ་པོའི་ཁྱད་པར་འཛིན་པའི་སེམས་བྱུང་རིགས་མི་གཅིག་པའི་ལྡོག་པ་གསུམ་རིམ་ཅན་དུ་འབྱུང་བའང་མི་འགལ་ཏེ། ངེས་འབྱུང་གི་བསམ་པས་ཟིན་པའི་གཞན་གནོད་གཞི་བཅས་སྤོང་བའི་སོར་སྡོམ་གྱི་རིགས་ཅན་གྱི་སེམས་བྱུང་གཅིག་དང་། གཞན་ཕན་དོན་དུ་གཉེར་བ་བྱང་སྡོམ་གྱི་རིགས་ཅན་སེམས་བྱུང་གཅིག་དང་། སྣང་སྲིད་དག་མཉམ་ཆེན་པོ་ཐབས་ཤེས་ཁྱད་པར་ཅན་སྔགས་སྡོམ་གྱི་རིགས་ཅན་སེམས་བྱུང་གཅིག་སྟེ་གསུམ་གྱི་ལྡོག་པ་དབྱེར་རུང་བའི་ཕྱིར། དཔེར་ན་བུམ་པའི་ལྟོ་བ་ལྡིར་དང་འདུས་བྱས་ཡིན་པ་དང་། མི་རྟག་པ་ཡིན་པ་གསུམ་པོ་བུམ་པ་ཙམ་དུ་ངོ་བོར་གཅིག་ཀྱང་ལྡོག་པ་ཐ་དད་དུ་དབྱེར་ཡོད་ཅིང་། གཙོ་སེམས་ཀྱིས་བུམ་བའི་ངོ་བོ་ཙམ་འཛིན། སེམས་བྱུང་གིས་དོན་གྱི་ཁྱད་པར་རྣམས་འཛིན་པ་བཞིན་ཏེ། རྣམ་ངེས་ལས། དེ་ལ་དོན་མཐོང་རྣམ་པར་ཞེས། །དེ་ཡི་ཁྱད་པར་སེམས་ལས་བྱུང་། །ཞེས་པ་ལྟར་རོ། སྤྱིར་ཡང་སྡོམ་པ་གསུམ་གྱི་ངོ་བོ་ལ་ལྟོས་ནས་སྡོམ་པ་ཐོབ་པ་དང་སྐྱེ་ཚུལ་སོགས་འདི་ལྟར་ལགས་ཏེ། དཔེར་ན་དཀོན་མཆོག་གསུམ་ལ་ཡིད་ཆེས་ཀྱི་དད་པ་སྐྱེས་ན་དགེ་བསྙེན་གྱི་སྡོམ་པ་སྐྱེ་བ་ཡིན། ངན་སོང་གསུམ་ལ་སྐྲག་པས་ཡིད་འབྱུང་སྟེ་བསླབ་པ་སྲུང་ཚེ་སྡོམ་པ་གནས་པ་དང་ཆགས་པ་ཡིན། སྤྱིར་འཁོར་བ་དང་སྒོས་གྲུ་དེ་ཇི་འདྲ་ཁྱིམ་དེ་འདྲ། ཞེས་པའི་ཁྱིམ་ལ་དུར་ཁྲོད་ཙམ་དུ་འཇིགས་ཚེ་དགེ་ཚུལ་གྱི་སྡོམ་པ་སྐྱེ་ནུས་ཡིན། ཁྱིམ་ནས་སྦྲུལ་ཤུབས་འདོན་ལྟར་བྱས་ནས་འདོད་ཡོན་ལ་ཞེན་པ་ཆུང་བ་དང་བསླབ་པ་མིག་་འབྲས་བཞིན་སྲུང་ཚེ་སྡོམ་པ་གནས་ཤིང་ཆགས་པ་ཡིན་ཏེ། དེ་ལྟར་དགེ་ཚུལ་གྱུར་མ་ཐག །འདི་ལ་ཁྱིམ་པ་ཐམས་ཅད་ཀྱིས། །ཕྱག་འཚལ་སྨོན་པར་འགྱུར་བ་སྟེ། །གང་ཕྱིར་ཁྱིམ་གྱི་འཆིང་གྲོལ་ཕྱིར། །ཞེས་གསུངས། འཁོར་བ་མཐའ་དག་ལ་སྙིང་པོ་མེད་ཅིང་མེའི་འོབས་ལྟ་བུར་འཇིགས་ཤིང་། དགེ་ཚུལ་ལས་ཀྱང་ལྷག་པར་ཕྱི་འདོད་ཡོན་དང་ནང་སེམས་ཅན་ལ་མི་རྟག་སྡུག་བསྔལ་སོགས་ཤེས་ནས་སྐྱུག་བྲོ་བ་བྱུང་ཚེ་དགེ་སློང་གི་སྡོམ་པ་སྐྱེ་བ་ཡིན། འདོད་པ་དང་བྲལ་ཞིང་ཐར་ལམ་ལ་འདུན་ནས་གཡག་རྔའི་རྩེ་མོ་བཞིན་དུ་བསླབ་པ་བསྲུང་ཚེ་སྡོམ་པ་གནས་ཤིང་ཆགས་པ་ཡིན་ཏེ། འདུལ་བ་ལས། དགེ་བ་སློང་དང་ཟས་སློང་དང་། །ཉེ་བར་ཞི་དང་ཆགས་བཅོམ་དང་། །ཡིད་འོང་ཕྱིར་ན་དགེ་སློང་ཡིན། །ཞེས་གསུངས། གཞན་ལ་སྙིང་རྗེ་ལྷག་པར་སྐྱེས་ན་བྱང་སྡོམ་སྐྱེ། གཞན་དོན་དུ་རྫོགས་བྱང་དོན་དུ་གཉེར་ནས་སྨོན་འཇུག་གི་བསླབ་པ་སྲུང་ཚེ་སྡོམ་པ་གནས་པ་དང་ཆགས་པ་ཡིན། དེའང་དབང་བསྐུར་ཐོབ་ནས་ཚེ་འདིར་རྫོགས་བྱང་ཐོབ་པར་འདོད་ཚེ་སྔགས་སྡོམ་སྐྱེ། སྒོ་གསུམ་རྒྱལ་བའི་སྐུ་གསུང་ཐུགས་སུ་མོས་པ་བརྟན་ནས་དམ་ཚིག་སྲོག་ལྟར་སྲུང་ཚེ་སྔགས་སྡོམ་གནས་ཤིང་ཆགས་པ་ཡིན་ནོ། །དེ་ལྟར་མ་ཡིན་པར་རང་རང་གི་ཆོ་གས་རྟགས་ལེན་པ་དང་བསྲུང་བྱ་ཁས་བླངས་ནས་ཅི་མི་སྙམ་དུ་འདུག་པ་ལ་སྡོམ་པ་མཚན་ཉིད་པ་ཡོད་པར་མ་གསུངས་སོ། །སོ་ཐར་གྱི་སྡོམ་པ་བྱེ་བྲག་སྨྲ་བ་ལྟར་རྣམ་རིག་མིན་པའི་གཟུགས་ཅན་བེམ་པོར་འདོད་ན་ནི་སྡོམ་པའི་ངོ་བོ་གནས་འགྱུར་མི་རུང་སྟེ་བེམ་པོ་ཤེས་པ་རུ་འགྱུར་མི་སྲིད་པའི་ཕྱིར་དང་། འདིའི་སྡོམ་པ་ལུས་ངག་ལས་སྐྱེ་ཞིང་འབྱུང་གྱུར་གྱི་རྡུལ་དྭངས་མ་ཞིག་རྟེན་དུ་འདོད་པས་ཤི་འཕོས་ཚེ་འབྱུང་བཞིའི་ཕུང་པོ་འདོར་བས་ཀྱང་གཏོང་བའི་རྒྱུ་མཚན་ནོ། །གནས་འགྱུར་འདོད་དགོས་ཏེ་གསུམ་པོ་བླངས་པ་བཞིན་སོ་སོར་ངོ་བོ་ཐ་དད་དུ་འདོད་ན་རྡོ་རྗེ་འཛིན་པ་ཡིན་ན་ཉན་ཐོས་ཀྱི་དགེ་སློང་ཡིན་པ་དང་། བྱང་ཆུབ་སེམས་དཔའ་ཡིན་ན་ཉན་ཐོས་ཡང་ཡིན་དགོས་པ་སོགས་ཀྱི་སྐྱོན་དུ་འགྱུར་ཞིང་བྱང་སེམས་རྒྱུད་ལྡན་གྱི་གང་ཟག་ལ་རང་དོན་དོན་གཉེར་གྱི་བློ་ཡོད་པར་ཐར་བར་འགྱུར་དགོས་པའི་ཕྱིར། དཔེར་ན་ལྕགས་ཟངས་དངུལ་གསུམ་ལ་འགྱུར་རྩིས་བཏབ་པས་གསེར་དུ་བསྒྱུར་ཡང་གསུམ་པོ་གནས་མ་གྱུར་པར་ངོ་བོ་ཐ་དད་དུ་ཡོད་ན་གསེར་ཡིན་ན་ལྕགས་ཀྱང་ཡིན་དགོས་པ་སོགས་ཀྱི་སྐྱོན་འབབ་པ་བཞིན་ནོ། །ཡང་ཚིགས་གསུམ་རིམ་ཅན་དུ་བླངས་པའི་དགེ་སློང་གི་རྒྱུད་ལ་དགེ་བསྙེན་དགེ་ཚུལ་གྱི་བསླབ་པའི་ལྡོག་ཆ་རྣམས་ཐོབ་ལ་མ་ཉམས་པར་ཡོད་ཀྱང་ཐམས་ཅད་སྤོང་སེམས་གཅིག་གི་ངོ་བོར་གནས་གྱུར་ཅིང་ཡོན་ཏན་ཡར་ལྡན་དུ་གྱུར་ཟིན་པའི་ཕྱིར་དགེ་སློང་ཡིན་ན་དགེ་བསྙེན་ཀྱང་ཡིན་དགོས་པ་དང་ལྟུང་བ་གཅིག་བྱུང་ན་ཉེས་པ་གསུམ་ཅིག་ཅར་དུ་སྐྱེད་དགོས་པ་སོགས་ཀྱི་སྐྱོན་མེད་པ་བཞིན་ནོ། །སྤང་བླང་ནང་མི་འགལ་བར་ཉམས་སུ་ལེན་ཚུལ་གསུངས་པ་ལ། སྡོམ་པ་གསུམ་གའི་སྐབས་སུའང་རང་གཞན་ལ་ཕན་པར་མི་འགྱུར་ཞིང་གནོད་པའི་ཆ་རྣམས་སྤང་དགོས་པ་ནི་གནད་གཅིག་པ་ཡིན་པས། ལས་དང་པོ་པའི་རབ་བྱུང་ཞིག་གིས་དབང་ཐོབ་པ་ཙམ་གྱིས་འོག་མ་ལྟོས་མེད་དུ་བཏང་ནས་སྔགས་སྤྱོད་གཙོ་བོར་བྱེད་པ་སོགས་ནི་རྩ་ལྟུང་འབྱུང་བའི་རྒྱུ་ཡིན་པས་མི་རུང་སྟེ་བསྲུང་བྱ་རྣམས་གོང་མར་འདུ་ཞིང་ཀུན་སློང་དམན་པ་སོགས་ཀྱི་ལྡོག་པ་རེ་བཏང་ཡོན་ཏན་གྱི་ཆ་གསར་པ་རེ་ཐོབ་པ་ལ་སྤྱིར་དབང་ཐོབ་པ་ཙམ་་གྱིས་གནས་འགྱུར་བཏགས་པ་བ་ཐོབ་ཅེས་བརྗོད་ཀྱང་། གནས་འགྱུར་མཚན་ཉིད་པ་ནི་དབང་ཐོབ་ཅིང་དམ་ཚིག་དང་ལྡན་པས་རིམ་གཉིས་བསྒོམ་པ་ལས་བྱུང་བའི་གོང་མའི་ལྟ་བ་མཉམ་པ་ཆེན་པོའི་དོན་མཐོང་བ་ལ་བྱ་དགོས་པའི་ཕྱིར། དེས་ན་གང་ཟག་རང་གི་རྒྱུད་ཚོད་དང་སྦྱར་ནས་ཉམས་སུ་ལེན་དགོས་པ་ཡིན་པས་ཚོགས་འཁོར་གྱི་དུས་ལྟ་བུར་ཆང་དང་ཕྱི་དྲོའི་ཁ་ཟས་སྤྱོད་དགོས་པ་སོགས་བྱ་བ་མི་འདྲ་བ་གཉིས་ཐོ་ཐུག་པ་བྱུང་ཚེ་བརྟགས་ནས། རྟོགས་གོམས་བརྟན་ཅིང་དོན་ཆེན་པོར་འགྱུར་བར་ཤེས་ན་སྔགས་གཙོ་བོར་བྱས་ན་འོག་མར་འགལ་བ་ལྟར་སྣང་ཡང་དོན་ལ་མི་འགལ་ཏེ། ལྟུང་བ་དངོས་གཞི་སྐྱེད་པ་ནི་བདག་འཛིན་མ་རིག་པ་ལ་རག་ལས་པའི་ཕྱིར།
ཆོས་རྣམས་རྨི་ལམ་ལྟ་བུ་མཉམ་པ་ཉིད་རྟོགས་པ་ལ་བཅས་ལྟུང་དངོས་གཞི་མི་བསྐྱེད་པ་མདོ་ལས་ཀྱང་། སྐྱེ་བོ་ཕལ་ཆེར་མགོ་མང་བྱེ་བ་གཅོད་བྱེད་ཅིང་། །འགྲོ་ཀུན་སྤྲུལ་འདྲར་རབ་ཤེས་དེ་ལ་འཇིགས་པ་མེད། །ཅེས་དང་། རྨི་ལམ་ནི་མེད་པ་དང་འདྲའོ། །ལས་ནི་མ་བྱས་པ་ཉིད་དོ། །ཞེས་དང་། ཤེས་གཙོ་འོ་ཞེས་དང་། རྒྱུད་སྡེ་རྣམས་ལས་ཀྱང་མང་དུ་གསུངས། དཔེར་ན་བཅས་འགལ་བྱུང་བའི་དགྲ་བཅོམ་པ་ལ་ལྟུང་བའི་དངོས་གཞི་མི་འཇོག་པ་བཞིན་ནོ། །ཐོ་ཐུག་ཀྱང་སྲེད་པ་རང་མཚན་པ་དང་རང་རྒྱུད་ལ་སྐྱོན་གྱིས་གོས་པར་དོགས་པ་དང་བཅས་ཤིང་དོན་གཞན་མེད་པར་ཤེས་ན་ནི་འོག་མ་གཙོ་བོར་བྱ་དགོས་ཏེ་ཆོས་སྔགས་ཡིན་ཀྱང་གང་ཟག་སྔགས་སུ་མ་སོང་བའི་ཕྱིར། སྔགས་ནུས་རྒྱུད་ལྡན་ཅན་ནི་སྔགས་ཀྱི་ཐབས་ཤེས་གཉིས་ཀ་ཁྱད་པར་ཅན་ཡིན་པས། རྨ་བྱས་དུག་རྗེན་པར་ཟ་བ་ལྟ་བུའི་གནད་ལ་རྟོགས་གོམས་ཡོད་ན་འོག་མའི་སྤང་བྱ་ཐམས་ཅད་གོང་མའི་ལམ་དུ་ཤར་བས་མི་འཆིང་བར་མ་ཟད་ཡོན་ཏན་སྐྱེད་བྱེད་དུའང་འགྲོ་སྟེ་་རྨ་བྱའི་མདོངས་དུག་གིས་འཕེལ་བ་བཞིན་ནོ། །དཔེར་ན་འོ་མ་ཉིད་མི་ལ་སྨན་དང་སྦྲུལ་ལ་དུག་ཏུ་འགྱུར་བ་ལྟར། རྣམ་རྟོག་གི་རྐྱེན་གྱིས་འཆིང་བའི་རྒྱུར་འགྱུར་གྱི་ཡུལ་ལ་འཆིང་བའི་དངོས་པོ་མ་གྲུབ་བོ། །བརྟག་གཉིས་ལས། དེ་ལྟར་འཁོར་བར་འདོད་པ་ཡི། །ཡོན་ཏན་ལྔ་ལྡན་རིན་ཆེན་ཉིད། །མ་དག་པས་ནི་དུག་ཏུ་འགྱུར། །དག་པས་བདུད་རྩིར་འགྱུར་བ་ཡིན། །ཞེས་དང་། སྐྱེ་བོ་མི་བཟད་པ་ཡི་ལས། །གང་དང་གང་གིས་འཆིང་འགྱུར་བ། །ཐབས་དང་བཅས་ན་དེ་ཉིད་ཀྱིས། །སྲིད་པའི་འཆིང་བ་ལས་གྲོལ་འགྱུར། །ཞེས་སོགས་གསུངས་སོ། །དེ་ལྟར་མིན་ན་དུག་རྒྱུས་ཡོད་པའི་ཕལ་པ་སོགས་ཀྱིས་དུག་མི་སྤྱོད་པའི་ཐབས་སོགས་ཀྱིས་རང་ལ་མི་གནོད་པར་བྱེད་པ་ལྟར་ཉན་ཐོས་པས་སྤང་བྱའི་གཙོ་བོ་ཉོན་མོངས་པ་ལ་དགྲ་བཞིན་བལྟས་ཏེ་ཐབས་ཤེས་ཉི་ཚེ་བས་སྤང་བྱར་བྱས་ནའང་རང་རྒྱུད་མི་འཆིང་ཞིང་ཡོན་ཏན་ཉི་ཚེ་བ་སྐྱེད་པ་བཞིན་ཤེས་དགོས་སོ། །གཅིག་ལ་བཀག་པ་ཀུན་ལ་བཀག་པ་དང་གཅིག་ཞུགས་པའི་ལམ་ལ་དང་པོ་ནས་ཀུན་འཇུག་དགོས་པ་མིན་པས་རང་རྒྱུད་ཀྱི་ཁམས་དང་ནུས་པ་དང་གཞན་དོན་འགྱུར་མི་འགྱུར་སོགས་ཀྱི་གནད་དང་བསྟུན་དགོས་པའི་དབྱེ་བསལ་ཤེས་དགོས་སོ། །ནང་ཐུག་པ་ལྟ་བུའི་རྐྱེན་མེད་ཅིང་གཞན་དོན་མི་འགྱུར་བ་དང་རང་རྒྱུད་མ་སྨིན་པར་ཤེས་ན་སོ་སོར་རང་ལམ་ལྟར་སྲུང་སྡོམ་དང་གུ་དོགས་བྱ་དགོས། རང་རྒྱུད་སྨིན་ཅིང་གཞན་དོན་འགྱུར་བའི་དགོས་པ་སོགས་མཐོང་ན་གོང་མའི་སྦྱོར་སྒྲོལ་གྱི་སྤྱོད་པ་བརླང་པོ་རྣམས་ཀྱང་སྒྲ་ཇི་བཞིན་སྤྱད་ན་འདོད་ཆེན་པ་ལའང་འགལ་བ་མེད་དེ། མདོ་ལམ་ནའང་། ཐབས་ཆེན་རྣམས་དང་ལྡན་པ་ལ། །ཉོན་མོངས་བྱང་ཆུབ་ཡན་ལག་འགྱུར། །འཁོར་བ་ཞི་བའི་བདག་ཉིད་ལ། །དེ་ཕྱིར་རྒྱལ་སྲས་བསམ་མི་ཁྱབ། །ཅེས་དང་རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། །འདོད་ཆགས་ཉིད་ཀྱིས་རྣམ་གྲོལ་འགྱུར། །ཞེས་སོགས་དང་། བྱང་སེམས་ཀྱི་སྤང་བྱའི་གཙོ་བོ་བདེན་འཛིན་གྱི་རྣམ་རྟོག་ཡིན་པས་ལྷག་བསམ་དག་པར་ཆུད་པའི་བྱང་ཆུབ་སེམས་དཔའ་ལ་ལུས་ངག་གི་ལས་ལམ་བདུན་ཡང་གནང་བ་བཞིན་ནོ། །ཡང་ཚིགས་གསུམ་བླངས་པའི་དགེ་སློང་གི་རྒྱུད་ལ་སྲོག་གཅོད་ཀྱི་ལྟུང་བ་གཅིག་བྱུང་ན་ལྟུང་བ་རྫས་ཐ་དད་པ་གསུམ་ཅིག་ཅར་དུ་མི་སྐྱེད་པ་བཞིན་སྡོམ་པ་གསུམ་གར་སྲོག་གཅོད་པ་སོགས་བསྲུང་བྱ་གནད་གཅིག་པས་རྫས་མི་འདྲ་བ་གསུམ་ཐ་དད་དུ་སྲུང་དགོས་པ་དང་སྲོག་གཅོད་ཀྱི་ལྟུང་བ་ཐ་དད་པ་གསུམ་ཅིག་ཅར་འབྱུང་བ་མིན་ཀྱང་སྲོག་གཅོད་པ་ལྟ་བུ་ནི་སོ་ཐར་གྱི་རྟེན་དུ་རུང་བའི་མི་བསད་པ་ཉན་ཐོས་ལ་ཕམ་པ་དང་སྲོག་ཆགས་གཞན་བསད་པ་ལྟུང་བྱེད་དང་། བྱང་སེམས་ཀྱིས་ཕ་མར་ཤེས་པ་དང་སྔགས་ཀྱི་ལྷར་ཤེས་དགོས་པས་ཉེས་དམིགས་སྔ་མ་ལས་ཕྱི་མར་ཤིན་ཏུ་ཇེ་ཆེར་གྱུར་བ་དང་ལྡོག་ཆ་ནས་གསུམ་ག་ཉམས་པ་ཡིན་པས་སོ་སོ་ནས་བསྲུང་མཚམས་མ་འདྲེས་པར་བཤགས་སྡོམ་སོགས་བྱས་ན་ལེགས་ལ། གསུམ་ལྡན་ཤི་བའི་ཚེ་ཡང་ཇི་སྲིད་འཚོ་བར་ཞེས་ཀུན་སློང་གི་འཕེན་ཚད་ཀྱིས་བླངས་པའི་སོར་སྡོམ་གྱི་ལྡོག་ཆ་རྣམས་གཏོང་ཡང་བྱང་སྔགས་ཀྱི་སྡོམ་པའི་ལྡོག་ཆ་རྣམས་ནི་བྱང་ཆུབ་བར་དུ་ཞེས་འཕང་ཚད་རིང་བའི་ཕྱིར་དང་དེའི་སྡོམ་པ་སེམས་ལས་སྐྱེ་་་བའི་ཕྱིར་སྲུང་སེམས་མ་ཉམས་བར་དུ་གཏོང་བ་མིན་ནོ། །དཔེར་ན་གསུམ་ལྡན་གྱིས་ཐེག་ཆེན་གསོ་སྦྱོང་གི་དུས་ཁྲིམས་གཏོང་ལེན་བཞིན་ནོ། །དེས་ན་ངོ་བོ་གནས་འགྱུར་ཐོབ་པའི་གསུམ་ལྡན་གྱི་གང་ཟག་རྟེན་བརྗེས་པའི་ཚེ་སོར་སྡོམ་མི་གཏོང་བ་དང་ཕྱི་མར་ཡང་བཅས་རྐྱང་གི་ལྟུང་བ་འབྱུང་བ་དང་། བྱིས་པའི་དགེ་སློང་ཡོད་པར་ཁས་ལེན་དགོས་པ་སོགས་ཀྱི་སྐྱོན་མི་འོང་ངོ་། །འཐོབ་གཏོང་གི་ཚུལ་མདོ་ཙམ་ནི་དེ་ལགས། འདི་དག་ད་དུང་སྤྲོ་ན་ཞིབ་རྒྱས་སུ་ཞུ་འཚལ། སོར་སྡོམ་ཉམས་པ་གསོ་རྒྱུ་ཡོད་མེད་གསུངས་པ་ལ། སྤྱིར་ཉན་ཐོས་རང་རྐང་གི་སོར་སྡོམ་ལ་ནི་རྩ་ལྟུང་འཆབ་བཅས་བྱུང་བ་ངོ་ཚ་ཁྲེལ་མེད་ཀྱིས་ཉམས་པ་ཡིན་ན་ནི་ཚེ་འདིར་གསོ་བའི་སྐལ་པ་མེད་ལ་རང་རང་གིས་འགྱོད་བཤགས་ཆེན་པོ་བྱས་ན་རྣམ་སྨིན་སྲབ་པ་དང་མ་འོངས་པར་ཕན་པ་སོགས་ནི་ལོས་ཡོད། འཆབ་སེམས་སྐད་ཅིག་ཀྱང་མ་སྐྱེས་ན་སྡོམ་པ་ཕུལ་ཏེ་བསླབ་པ་སྦྱིན་པར་བཤད་ཀྱང་ཡོན་ཏན་ཁྱད་པར་ཅན་མ་ཐོབ་བར་དུ་གནས་བརྟན་གཞན་དང་སྐལ་པ་མི་མཉམ་ཞིང་མཁན་པོ་བྱེད་པ་སོགས་མཆོག་གི་སྤྱོད་པ་རྣམས་སྤོང་དགོས་པ་ཕྱག་དར་སོགས་དམན་སྤྱོད་རྣམས་བྱེད་དགོས་སོ། །ད་ལྟར་རང་ཅག་ལྟ་བུའི་སྡོམ་པ་ནི་སྔགས་མན་ཆད་དང་འབྲེལ་ཡོད་པས་སོར་སྡོམ་རང་མཚན་པ་ཉན་རང་གི་སྡོམ་པ་ལྟ་བུ་མ་ཡིན་ཏེ། ཆོ་ག་འདུལ་བ་ཉན་ཐོས་ལུགས་ཀྱིས་བླངས་པའི་སྡོམ་པ་དེ་དང་པོ་ནས་སམ་རྗེས་གང་རུང་དུ་གཞན་ཕན་སེམས་བསྐྱེད་ཀྱིས་ཟིན་ཚེ་སྡོམ་པ་དེ་བྱང་སེམས་ཀྱི་ཉེས་སྤྱོད་སྡོམ་པའི་ཚུལ་ཁྲིམས་སམ་ཐེག་ཆེན་སོར་སྡོམ་དུ་འགྱུར་ཏེ། ས་པཎ་གྱིས། ཆོ་ག་ཉན་ཐོས་ལུགས་ཡིན་ཀྱང་། །བསམ་པ་སེམས་བསྐྱེད་ཀྱིས་ཟིན་ན། །སོ་སོར་ཐར་པ་རིགས་བརྒྱད་པོ། །བྱང་སེམས་སོ་སོར་ཐར་བར་འགྱུར། །ཞེས་གསུངས་པ་དང་དབང་ཐོབ་པ་དང་སྔགས་སྡོམ་དུ་འགྱུར་བ་ཡིན་ལ། གང་ཟག་དེ་ལ་སྨོན་འཇུག་གཉིས་ཀ་ཡོད་པས་བྱང་ཆུབ་སེམས་དཔའ་དང་དབང་དོན་གྱི་ལྟ་སྤྱོད་ལ་མོས་པ་བརྟན་པོ་ཡོད་ན་རིག་་པ་འཛིན་པའང་ཡིན་པས་ལྟུང་བ་ལ་འཆབ་སེམས་ཡོད་མེད་གང་ཡིན་ཡང་གསོ་རྒྱུ་ངེས་པར་ཡོད་ལ། ཐེག་པ་ཆེ་ཆུང་སེམས་བསྐྱེད་ཁྱད་ཟེར་བ་དེ་བདེན་ན་སེམས་བསྐྱེད་ཀྱིས་ཟིན་བཞིན་སྡོམ་པ་ཉན་ཐོས་སུ་ཇི་ལྟར་རུང་། དམན་སེམས་མ་བཏང་ན་བྱང་སེམས་སུའང་འགྱུར་མི་རུང་བས་གོང་མ་ཐོབ་པ་དང་ཉམས་པ་གསོར་རུང་བ་ཙམ་རེའི་ཕན་ཐོགས་གསར་དུ་འཐོབ་རྒྱུ་མེད་ན་གོང་མ་ཐོབ་པའི་དོན་ཡང་མེད་དོ། །གཞན་ཡང་ཁྱིམ་པ་སྔགས་པ་སོགས་གསུངས་པ་ལ། སྤྱིར་ན་དགོས་པ་མེད་པར་རྟེན་ཁྱིམ་པ་ཁོ་ནས་བསྟན་འགྲོའི་དོན་བྱེད་པར་འདོད་པ་ནི་རབ་ཏུ་བྱུང་བ་ལ་དགའ་བའི་གདུལ་བྱ་ཡལ་བར་འདོར་བའི་ཕྱིར་བྱང་ཆུབ་སེམས་དཔའི་ལམ་དང་ཤིན་ཏུ་འགལ་ཞིང་ལས་དང་པོ་པའི་བྱང་སེམས་དང་སྔགས་པ་ལ་གེགས་ཆེ་སྟེ། རབ་བྱུང་དང་ཁྱིམ་པའི་ཡོན་ཏན་དང་སྐྱོན་མང་ཉུང་བཤད་པ་རྣམས་འདིར་ཡང་མི་མཚུངས་པའི་ཕྱིར། རྒྱན་ལས་ཀྱང་། དེ་ལྟའི་སྡོམ་བརྩོན་ཁྱིམ་པ་ཡི། །བྱང་སེམས་རྣམས་ལས་ཁྱད་པར་འཕགས། །ཞེས་དང་རྒྱུད་ལས། ས་ཐོབ་མ་གཏོགས་ཁྱིམ་པ་ཡིས། །རྒྱལ་པོའི་བླ་མ་མི་བྱའོ། །ཞེས་དང་། ས་མ་ཐོབ་བར་ཁྱིམ་གྱི་ཉེ་དམིགས་ལ་སྐྲག་སྟེ་བྱང་ཆུབ་སེམས་དཔའ་རྣམས་རྟེན་རབ་བྱུང་ཁོ་ན་ལ་སྨོན་ལམ་འདེབས་པའང་དེ་ལྟ་བུ་ལ་དགོངས་པ་ཡིན་ནོ། །སྔོན་གྱི་དུས་སུ་སངས་རྒྱས་རི་རབ་ལྟ་བུའི་གསུང་རབ་ལ་དགེ་སློང་ཆོས་སྨྲ་བ་ཆོས་ཀྱི་རྒྱལ་མཚན་ཞེས་བྱ་བ་བྱུང་། ཡང་རྒྱལ་པོ་དགེ་བའི་བཀོད་པ་ཞེས་བྱ་བ་ལ་བུ་སྟོང་ཡོད་པ་རྣམས་དགེ་སློང་དེའི་མདུན་ནས་རབ་ཏུ་བྱུང་། རྒྱལ་བུ་ཐ་ཆུང་སྙིང་རྗེ་ཆེར་སེམས་ཞེས་བྱ་བ་རབ་ཏུ་མ་བྱུང་ཞིང་སྙིང་རྗེའི་དབང་གིས་རྒྱལ་སྲིད་ཀྱང་བཟུང་། གསོ་སྦྱོང་ཡན་ལག་བརྒྱད་པ་ཇི་སྲིད་འཚོའི་བར་བསྲུང་བར་ཁས་བླངས་པ་ལ་དགེ་སློང་གིས་ལེགས་སོ་ཞེས་གནང་། རྟེན་ཁྱིམ་པ་ཡིན་ཡང་ཡོན་ཏན་རབ་ཏུ་བྱུང་བ་དང་འདྲ་བར་གསུངས། རབ་བྱུང་གིས་རྒྱལ་སྲིད་གཟུང་བར་མི་འོས་བྱང་ཆུབ་སེམས་དཔས་རྒྱལ་སྲིད་བསྐྱང་ན་དོན་ཆེ་ཡང་ཁྱིམ་གྱི་ཉེས་པ་བསྲུང་ཕྱིར་གསོ་སྦྱོང་བླངས་པ་ཡིན་ནོ། །དེའི་ཚེ་དགེ་སློང་དེ་ནི་འཇམ་དཔལ་ཡིན་ལ། རྒྱལ་བུ་དེ་ནི་བདག་ཅག་གི་སྟོན་པ་ཤཱཀྱ་ཐུབ་པའོ། །བུ་གཞན་རྣམས་ནི་བསྐལ་བཟང་འདིའི་སངས་རྒྱས་སྟོང་ཡིན་ནོ། །དེས་ན་ཡོན་ཏན་ཀུན་གྱི་གཞི་རྟེན་ངེས་འབྱུང་གིས་ཟིན་པའི་སོ་ཐར་རིས་བདུན་ལས་གང་ཐུབ་ཙམ་བླངས་ཏེ་རང་འདོད་ཙམ་མིན་པར་སེམས་བསྐྱེད་ཀྱིས་ཟིན་ན་སྔགས་སྡོམ་གྱི་རྩ་བར་འགྲོ་བ་ཡིན་ལ་དབང་ཐོབ་པ་དང་ཐུན་མོང་གི་ལམ་གྱི་རྒྱུད་སྦྱངས་པ་སྔོན་སོང་ཡིན་པས་སྔགས་ཀྱི་ཐུན་མོང་མ་ཡིན་པའི་མན་ངག་དང་འབྲས་བུ་རྣམས་ཀྱང་རྒྱུད་ལ་སྨིན་སླ་བ་ཡིན་ཏེ་སྔགས་ཀྱིས་བཏབ་པའི་ལོ་ཏོག་ཉིན་གཅིག་ལ་འབྱུང་བ་བཞིན་ནོ། །དེས་ན་ཕྱི་སོ་ཐར་ནང་བྱང་སེམས་གསང་བ་སྔགས་སྡོམ་སྟེ་ཕྱི་ནང་གསང་གསུམ་གྱི་ཉེས་པ་དག་ཅིང་ཡོན་ཏན་སྨིན་བྱེད་དང་རྟེན་བརྟེན་པའི་དོན་ཤིན་ཏུ་གལ་ཆེ་བ་ཡིན། དེ་ལ་དགོངས་ནས་མཁས་པ་ཁ་ཅིག་སྡོམ་པ་གསུམ་རྟེན་དང་བརྟེན་པར་བཞེད་པ་ཡིན་གྱི། རྣམ་པ་ཀུན་ཏུ་མ་ཡིན་པར་ཤེས་དགོས་སོ། །རྒྱུད་ལས། ཕྱི་རུ་ཉན་ཐོས་སྤྱོད་པས་སྐྱོངས། །ནང་དུ་འདུས་པའི་དོན་ལ་དགའ། །ཞེས་དང་ཨོ་རྒྱན་རིན་པོ་ཆེས། ཕྱི་ལྟར་ལག་ལེན་མདོ་སྡེའི་ལུགས་སུ་སྤྱད། །རྒྱུ་འབྲས་སྤང་བླང་ཞིབ་པའི་དགོས་པ་ཡོད། །ནང་ལྟར་གསང་སྔགས་ཐུན་མོང་ལུགས་སུ་སྤྱད། །བསྐྱེད་རྫོགས་དོན་དང་འབྲེལ་བའི་དགོས་པ་ཡོད། །གསང་བ་གསང་ཆེན་ཨ་ཏིའི་ལུགས་སུ་སྤྱད། །ཚེ་གཅིག་འོད་སྐུར་གྲོལ་བའི་དགོས་པ་ཡོད། །ཅེས་དང་། ཙོང་ཁ་བ་ཆེན་པོས། ཕྱི་རུ་ཉན་ཐོས་སྤྱོད་པས་ཞི་ཞིང་དུལ། །ནང་དུ་རིམ་གཉིས་རྣལ་འབྱོར་གདེངས་དང་ལྡན། །མདོ་སྔགས་ལམ་རྣམས་འགལ་མེད་གྲོགས་སུ་འགྱུར། །ཞེས་སོགས་གསུངས་སོ། །འོན་ཀྱང་ཁྱིམ་པ་ཞིག་གིས་ཐལ་བྱུང་དུ་སྔགས་སྡོམ་བླངས་ཤིང་དེ་རྒྱུད་ལྡན་ཞིག་ཡིན་ན་འོག་མ་གཉིས་རང་ཆོག་གི་སྒོ་ནས་མ་བླངས་པ་ཙམ་ལས་སྡོམ་པའི་གནད་རྣམས་ནི་ཞར་ལ་འཐོབ་སྟེ། སྲོག་གཅོད་སྤོང་བ་སོགས་ནི་སྔགས་ལའང་ཡོད་ཅིང་འཁོར་བ་རང་མཚན་པ་ལས་ངེས་པར་འབྱུང་དགོས་པ་དང་། ཉོན་སྒྲིབ་རང་མཚན་པ་སྤོང་དགོས་པ་སོགས་དང་སྔགས་རྒྱུད་ལྡན་ཡིན་ན་བྱང་ཆུབ་སེམས་དཔའ་འང་ཡིན་པས་ཁྱབ་པའི་ཕྱིར་ཏེ་ཕ་རོལ་ཏུ་ཕྱིན་པ་དང་གསང་སྔགས་ཀྱི་ཐེག་པ་གཉིས་ཀ་ཐེག་པ་ཆེན་པོ་ཡིན་པའི་ཕྱིར་རོ། །སོ་ཐར་གྱི་དགེ་སློང་གི་ཐ་སྙད་མ་ཚང་བ་ཙམ་ལས་དོན་གྱིས་གསུམ་ལྡན་ཡིན་ལ། སྔགས་ཀྱི་རྟོགས་པ་ཀློང་དུ་གྱུར་པ་ན་དོན་དམ་པའི་དགེ་སློང་མཚན་ཉིད་པར་འགྱུར་བའང་ཡིན་ནོ། །འོན་ཀྱང་རབ་བྱུང་གི་རྟགས་ཆ་ལུགས་འཆང་མི་དགོས་པ་དང་འདུལ་བའི་ལས་ཆོག་རྣམས་སུ་འདུ་མི་དགོས་པ་སོགས་དམིགས་བསལ་ཕྲན་བུ་རེ་མ་གཏོགས་ཆོས་འདུལ་བ་ནས་བཤད་པའི་ཕྱི་དྲོའི་ཁ་ཟས་ཚུན་ཆད་ཀྱང་ནུས་རྙེད་དང་དགོས་པ་མེད་ན་ལས་དང་པོ་པའི་སྔགས་པ་ཁྱིམ་པས་ཀྱང་བླང་དོར་བྱ་དགོས་ལ། རྒྱུད་ལས་ཀྱང་། རྒྱལ་བ་ངས་གསུངས་སོ་སོར་ཐར་བ་ཡི། །ཚུལ་ཁྲིམས་རྣམ་དག་འདུལ་བ་མ་ལུས་ལས། །སྔགས་པ་ཁྱིམ་པས་རྟགས་དང་ཆོ་ག་སྤང་། །ལྷག་མ་རྣམས་ནི་ཉམས་སུ་ལེན་པར་བཤད། །ཅེས་གསུངས། གང་ལྟར་ཡང་རྟག་ཏུ་དྲན་ཤེས་དང་ལྡན་པས་རུང་མཐུན་བརྩིས་ནས་རང་རྒྱུད་ལ་ཉེས་པ་སྐྱེད་ཅིང་གཞན་ལའང་ཕན་པར་མི་འགྱུར་བའི་ཆ་རྣམས་ནི་མ་སྤངས་ན་བདེ་བར་གཤེགས་པའི་བཀའ་ལས་འདས་པའི་རྩ་ལྟུང་ངམ་སྦོམ་པོ་འབྱུང་བས་ཚུལ་འཆལ་དུ་འགྱུར་བ་ཡིན་ལ། ཞེན་པ་ཆེ་བ་ལྟ་བའི་བར་ཆད་དང་ཡེངས་བ་ཆེ་བ་སྒོམ་པའི་བར་ཆད་དང་ཚུལ་ཁྲིམས་འཆལ་བ་ནི་སྤྱོད་པའི་བར་ཆད་ཡིན་པར་གསུངས་པས་ལྟ་སྒོམ་ཡང་ཉམས་ཤིང་དངོས་གྲུབ་འགྲུབ་པའི་གེགས་སུ་གསུངས་ཏེ། རྩ་རྒྱུད་ལས། ཟློས་པ་འདི་ལ་ཚུལ་ཁྲིམས་ཉམས། །དེ་ལ་གྲུབ་པ་ཐམས་ཅད་མེད། །ཚུལ་ཁྲིམས་འཆལ་ལ་ཐུབ་དབང་གིས། །སྔགས་འགྲུབ་པ་ནི་མ་གསུངས་སོ། །ཞེས་སོགས་མང་དུ་གསུངས་པའི་ཕྱིར་རོ། །སྐྱེ་བོ་ཕལ་པ་བརྒྱ་ཡིས་དོ་ཟླ་མིན། །ཞེས་པའི་གང་ཟག་གི་མཚན་གཞི་སྔགས་པ་ཁྱིམ་པ་སོགས་ལ་མི་གོ་བར་ཚུལ་ཁྲིམས་ཉམས་པའི་གང་ཟག་ལ་གཙོ་བོར་གོ་དགོས་ཏེ། སངས་རྒྱས་ཀྱི་བསྟན་པ་འདི་འབྲེལ་ཚད་དོན་ལྡན་ཡིན་པས་འདི་ལ་དད་པ་ཙམ་སྐྱེས་པའམ་ཐེ་ཚོམ་ཟོས་སམ་ངེས་ཤེས་ཐོབ་བམ་འབྲེལ་བ་ཅི་བཞག་ཚད་དངོས་སམ་བརྒྱུད་ནས་ཐར་བའི་རྒྱུར་མི་འགྲོ་མི་སྲིད་པའི་ཕྱིར་ཏེ། ཕལ་པ་སྡོམ་པ་མ་ཞུས་པ་རྣམས་ནི་རང་བཞིན་གྱི་སྡིག་པ་ཁོ་ནས་དམྱལ་བར་འགྲོ་བ་ལས་ཐར་བའི་ས་བོན་སོར་བྱང་སྔགས་དང་འབྲེལ་བ་མེད་ན་ཁྱི་ཤི་བའི་རོ་དང་འདྲ་ཞིང་། བསྟན་པ་ལ་ཞུགས་ནས་བཅས་པའི་སྡིག་པ་ཅན་ཚུལ་ཁྲིམས་འཆལ་བ་རྣམས་རེ་ཞིག་དམྱལ་བར་འགྲོ་ཡང་འཁོར་བ་མཐའ་ཅན་དུ་བྱེད་པའི་བག་ཆགས་ཡོད་ཅིང་དེ་དག་ལ་དད་པ་རྣམས་ལྷ་ཡུལ་དུ་སྐྱེ་བར་བཤད་པས་ན་ཚུལ་ཁྲིམས་འཆལ་བ་རྣམས་ནི་གླ་བ་ཤི་བའི་རོ་བཞིན་གཞན་ལ་ཕན་པའི་རྒྱུ་ཡང་ཡོད་པའི་ཕྱིར་རོ། །ད་ལྟར་སྙིགས་མའི་དུས་ཀྱི་རབ་ཏུ་བྱུང་བ་རྣམས་རྟགས་ཙམ་དུ་གྱུར་ཀྱང་མུ་སྟེགས་པའི་དྲང་སྲོང་གི་རྒྱལ་མཚན་འཛིན་པ་རྣམས་ལས་ཀྱང་ཁྱད་པར་དུ་འཕགས་པ་ཡིན་ཏེ། ས་སྙིང་འཁོར་ལོ་བཅུ་པའི་མདོ་ལས། ཙམ་པ་ཀ་ཡི་མེ་ཏོག་རྒས་གྱུར་ཀྱང་། །མེ་ཏོག་གཞན་པ་རྣམས་ལས་ཤིན་ཏུ་ལྷག །དགེ་སློང་ཚུལ་ཁྲིམས་ཉམས་ཤིང་སྡིག་སྤྱོད་ཀྱང་། །མུ་སྟེགས་ཅན་དག་ཐམས་ཅད་ཀུན་བས་མཆོག །ཅེས་གསུངས་པའི་ཕྱིར། འདི་ལ་ཆོ་གའི་ཚུལ་ཁྲིམས་དང་ལྡན་ཡང་སྡོམ་པའི་ཚུལ་ཁྲིམས་དང་མི་ལྡན་པ་ཞེས་དང་། བསྟན་པའི་ཆོམ་རྐུན་པར་བཤད་ཀྱང་མིང་ཙམ་དེས་ཀྱང་གཞན་ཟིལ་གྱིས་གནོན་ནུས་པ་སོགས་དཔེར་ན་སེང་གེའི་པགས་པ་དང་་དྲི་ཙམ་གྱིས་ཀྱང་རི་དྭགས་རྣམས་སྐྲག་པ་བཞིན་ནོ། །དེས་ན་རྟགས་ཙམ་བཟུང་བ་ལའང་ཕན་བཏགས་ན་བདེ་བ་ཆེན་པོ་འཐོབ་པ་དང་གནོད་པ་བྱས་ན་དུས་གསུམ་གྱི་སངས་རྒྱས་སྲས་དང་བཅས་པ་ལ་གནོད་པར་བྱས་པ་དང་ཕྱོགས་འདྲ་བར་འགྱུར་བ་དང་། སེམས་བསྐྱེད་བླངས་པའི་གང་ཟག་གིས་ཚུལ་ཁྲིམས་འཆལ་བའི་དགེ་ཚུལ་སློང་ལ་བརྡུང་བཅོམ་སོགས་བྱས་ན་རྩ་ལྟུང་འབྱུང་བར་གསུངས་པ་སོགས་ལུང་མང་བའི་ཕྱིར་དགེ་བསྙེན་ལྕགས་ཀྱི་རྐང་པ་ཅན་གྱིས་ཚུལ་ཁྲིམས་ཉམས་པའི་གང་ཟག་ཞིག་ལ་རྟགས་འཆང་བའི་གེགས་ཙམ་བྱས་པས་ཡི་དམ་གྱི་ཞལ་མཐོང་བའི་སྒྲིབ་པར་བཤད་པའི་ཕྱིར་རོ། །དེར་མ་ཟད་སྡོམ་པ་མེད་ཀྱང་སྔར་རབ་བྱུང་གི་རྟགས་བླངས་པ་དང་རྟགས་ངུར་སྨྲིག་གི་ཚལ་བུ་དེ་ལ་གུས་པ་ཙམ་ལའང་ཕན་ཡོན་ཆེ་སྟེ། སྔོན་དགེ་སློང་ཞིག་ཉལ་ཡོད་པ་གླང་ཆེན་སྨྱོན་པས་མཐོང་ནས་སྣས་བླངས་ནས་འཕེན་པར་བརྩམས་པ་ན། དེའི་མགུལ་ན་ཆོས་གོས་ཀྱི་ཚལ་བུ་ཐོགས་པ་མཐོང་བས་དད་པ་སྐྱེས་ཏེ་ཞེ་ས་དང་བཅས་དལ་བུས་བཞག་པ་སོགས་གཏམ་ལུང་དེ་འདྲ་མང་ངོ་། །ས་སྙིང་ལས། དྲང་སྲོང་ཆེན་པོའི་རྒྱལ་མཚན་ན་བཟའ་འདིར། །མཁས་པ་ཐམས་ཅད་ཤིན་ཏུ་བསྟོད་ཅིང་བསྔགས། །གང་ཞིག་འདི་ལ་མཆོད་པ་བྱེད་པ་རྣམས། །སྲིད་པའི་འཆིང་བ་ཀུན་ལས་ངེས་པར་གྲོལ། །ཞེས་སོགས་གསུངས་པའི་ཕྱིར། རབ་བྱུང་གི་རྟགས་ཆ་ལུགས་ལ་མི་གུས་པར་བརྙས་བཅོས་བྱས་ན་དམྱལ་བ་ཡང་སོས་སུ་སྐྱེས་ཏེ་མེ་འབར་བའི་ཡོ་བྱད་ལ་སྤྱོད་དགོས་པར་གསུངས་པའི་ཕྱིར། སྤྱིར་སྡོམ་པ་མེད་པའི་ཆ་ལུགས་འཆང་བ་མདོ་ལས་བཀག་ཅིང་། ཞི་བ་ལྷས། སེམས་སྲུང་བརྟུལ་ཞུགས་མ་གཏོགས་པའི། །བརྟུལ་ཞུགས་མང་པོས་ཅི་ཞིག་བྱ། །ཞེས་དང་། ཕག་མོ་མངོན་འབྱུང་གི་རྒྱུད་ལས། དེ་ཉིད་སེམས་ཀྱི་ཁྱད་པར་མཐོང་གྱུར་ན། །བརྟུལ་ཞུགས་མེད་ཀྱང་སངས་རྒྱས་ས་ལ་འགྲོ། །སེམས་ཉིད་གཉིས་ཀྱི་གནད་དང་མ་བྲལ་ན། །བརྟུལ་ཞུགས་སྤྱད་ཀྱང་སྡུག་བསྔལ་སྣ་ཚོགས་བསྐྱེད། །ཅེས་གསུངས་མོད་ཀྱི་རྩོད་དུས་སྙིགས་མ་ལ་བབ་པ་ན་རབ་བྱུང་རྣམས་བུ་སྨད་དང་བཅས་ཤིང་ཆང་ལ་སྤྱོད་པ་སེར་ཁྱིམ་པར་གྱུར་ཀྱང་དེ་དག་སངས་རྒྱས་མོས་པའི་དུས་སུ་ཐར་བ་འཐོབ་པ་སྙིང་རྗེ་པད་དཀར་གྱི་མདོ་ལས་གསུངས་པས་ད་ལྟར་རྟགས་ཙམ་ལེན་པ་ལའང་རྗེས་སུ་ཡི་རངས་བྱ་དགོས། སྔགས་དང་བྱང་སེམས་ལ་འབྲེལ་བའང་དེ་ལས་ལྷག་པར་ཤེས་པར་བྱའོ། །དཔེར་ན་ཆོས་ལྡན་གྱི་རྒྱལ་རིགས་ཤིག་ཇི་ལྟར་དམན་སར་ལྷུང་ཡང་གཞན་དང་མི་འདྲ་ཞིང་གུས་བཀུར་བྱ་དགོས་པ་བཞིན་རྗེས་འཇུག་དམན་པ་དང་ཕལ་པ་དམན་པ་གཉིས་གཏན་ནས་མི་འདྲ་ཞིང་ཚུལ་ཁྲིམས་ཉམས་པ་དང་མ་ཉམས་པའི་ཁྱད་པར་ཙམ་ཡོད་པ་ཡིན་ནོ། །ཡང་ཉམས་སུ་མ་བླངས་པའི་ཆོས་བཤད་རུང་མི་རུང་སོགས་གསུངས་པ་ལ། སྤྱིར་ན་ཆོས་བཤད་དབང་བསྐུར་སོགས་ཀྱིས་གཞན་དོན་བྱེད་པ་ལ་རང་ལ་རང་འདོད་མེད་པ་དང་གདུལ་བྱ་ལ་མོས་པ་ཡོད་པ་ཞིག་གལ་ཆེ་བས་དེ་ལྟར་བྱུང་ཚེ་མདོ་སྡེ་རྣམས་ལྟ་བུ་དང་ལས་འབྲས་ཀྱི་ཆོས་ཐུན་མོང་བ་རྣམས་ནི་འཆད་སྤེལ་གྱི་ནུས་པ་ཡོད་པས་འཆད་ཅི་ཐུབ་བྱས་ན་དགག་བྱ་མེད་ཅིང་ཕན་ཡོན་ཤིན་ཏུ་ཆེ་སྟེ། རིན་པོ་ཆེ་སྣ་ཚོགས་ཀྱིས་རྟེན་བཞེངས་པ་དང་དེ་ལ་མཆོད་པའི་ལས་བརྩོན་པ་ནི་ཆོས་མི་ཤེས་པ་དང་ཁྱིམ་པ་རྣམས་ལ་གསུངས་ལ། རབ་ཏུ་བྱུང་བ་རྣམས་ནི་ཀློག་སློང་ལ་བརྩོན་པར་དཀོན་བརྩེགས་ལས་བཤད་ཅིང་། མདོ་གཞན་ཡང་། གང་ལ་ཕན་ཕྱིར་ང་ཡི་ཆོས། །ཚུལ་བཞིན་བསྟན་པས་མཆོད་འགྱུར་གྱི། །མེ་ཏོག་བྱུག་པ་མར་མེ་ཡིས། །རྒྱལ་བ་ཡང་དག་མཆོད་མ་ཡིན། །ཞེས་དང་། བྱམས་པ་སེང་གེ་སྒྲ་ལས། གང་གཱའི་བྱེ་སྙེད་འཇིག་རྟེན་གསེར་དག་གིས། །བཀང་སྟེ་གང་ལ་སྦྱིན་པ་བྱིན་པ་བས། །དུས་ངན་ཚེ་ན་ཚིགས་བཅད་གཅིག་བརྗོད་པ། །དེ་ཡིས་ཕན་འདོགས་ཇི་འདྲ་དེ་ལ་མེད། །ཅེས་སོགས་བཤད་སྒྲུབ་ཀྱི་ཕན་ཡོན་མཐའ་ཡས་པ་ཡོད་པའི་ཕྱིར། སྔགས་ཡིན་ཡང་དབང་ངམ་རྗེས་གནང་ཐོབ་པ་ལ་སྤྱི་བཤད་ཙམ་རེ་འཆད་ན་ཉེས་པ་མེད་ཅིང་་་གསུང་པདྨའི་རིགས་ཀྱི་དམ་ཚིག་ཡིན་པས་སེར་སྣས་མི་སྟོན་པ་སོགས་མི་རུང་ངོ་། །ཡང་ཇི་སྐད་དུ། ཇི་བཞིན་སྒྲ་དང་དགོངས་མིན་དང་། །དྲང་བའི་དོན་དུ་གང་གྱུར་དང་། །ཡི་གེའི་དོན་དང་སྤྱི་དོན་གྱིས། །ཚོགས་པ་ལ་ནི་བཤད་པར་བརྗོད། །ཅེས་མཐའ་དྲུག་ལས་སྒྲ་ཇི་བཞིན་པ་དང་དགོངས་པ་ཅན་མིན་པ་སྟེ་དྲང་པོར་དགོངས་པ་དང་། དྲང་དོན་ཏེ་གསུམ་དང་། ཚུལ་བཞི་ལས་ཡིག་དོན་དང་སྤྱི་དོན་ཏེ་གཉིས་ཚོགས་བཤད་རུང་བར་གསུངས་པ་འང་འདི་ཙམ་ཉན་པའི་སྣོད་རུང་མང་བ་ལ་དགོངས་པ་ཡིན་གྱི། སྣོད་མིན་ལོག་ལྟ་ཅན་ཡིན་ན་འདི་ཡང་འཆད་མི་རུང་ངོ་། །ཇི་བཞིན་མིན་སྒྲ་ངེས་དོན་དང་། །དེ་བཞིན་དགོངས་ཏེ་བཤད་པ་དང་། །སྦས་དང་མཐར་ཐུག་རྣམ་པ་ཡིས། །སློབ་མ་ལ་ནི་བཤད་པར་བརྗོད། །ཅེས་མཐའ་དྲུག་ལས་དང་པོ་གསུམ་དང་ཚུལ་བཞི་ལས་ཕྱི་མ་གཉིས་ནི་སྣོད་ལྡན་གྱི་སློབ་མ་ཤ་སྟག་ལ་བཤད་དགོས་པར་གསུངས་སོ། །དེ་ཡང་སྣོད་ལྡན་ཤ་སྟག་ཡིན་ན་ཇི་ཙམ་མང་ཡང་མི་འགལ་ལོ། །མཐའ་དྲུག་ལ་ཚུལ་བཞིར་ཞུགས་པ་རྡོ་རྗེའི་ཐེག་པ་ཁོ་ན་ལ་ཡོད་ཅིང་། མ་ཞུགས་པ་ཅི་རིགས་ནི་ཐུན་མོང་གི་ཐེག་པ་ཡན་ཆད་ལའང་ཡོད་པ་ཡིན་པས་སྤྱིར་རྒྱུད་འཆད་པ་ལྟ་བུ་ལ་དེ་འདྲའི་དབྱེ་བ་དགོས་སོ། །གསང་སྔགས་བོན་དུ་གྱེར་བ་ཞེས་གསང་རྫས་གསང་སྤྱོད་སོགས་ཐ་མལ་གྱི་ཁྲོམ་དུ་སྟོན་པ་དང་འདོན་གྱེར་བྱེད་པ་ལ་བྱ། རུ་ཏྲར་སྐྱེ་བའི་རྒྱུ་ཡིན། སྔགས་ཁྲོམ་ཆོས་སུ་བཙོང་པ་ནི་གསེར་བྱེ་ཐལ་བ་དང་བརྗེ་བ་ལྟར་གསུངས། སྐལ་མིན་གསང་སྒྲོགས་ཀྱིས་ལྕེ་ལ་ཞིང་རྨོ་བའི་དམྱལ་བར་སྐྱེ་བར་བཤད་དོ། །འོན་ཀྱང་ཆོས་དཀོན་པའི་ཡུལ་དང་དུས་སྙིགས་མ་བསྟན་པ་ནུབ་པ་ལ་ཉེ་བའི་དུས་སུ་ནི་བློ་མཆོག་བྱང་ཆུབ་སེམས་དཔའ་རྣམས་ཀྱིས་འཁོར་བའི་མཐའ་ལ་བསམས་ནས་དབང་བསྐུར་རྒྱུད་བཤད་སོགས་གཞན་དོན་ཅི་ཐུབ་བྱེད་པ་ཡིན་ཞིང་སློབ་མ་ཡང་གྲངས་ངེས་མེད་པར་མཛད་པ་ཡོད་དེ། དཔེར་ན་ཐབས་ལ་མཁས་པའི་རྒྱལ་པོས་མཐར་རྒྱལ་ཁམས་མང་པོ་མངའ་འོག་ཏུ་སྡུད་ཕྱིར་གནས་སྐབས་སུ་སྡེ་ཉུང་ཤས་རེ་དང་བྱ་བ་གཞན་ཉམས་ཤིང་ཤོར་བ་ལ་མི་ལྟ་བ་བཞིན་ནོ། །ཨོ་རྒྱན་ཆེན་པོ་པདྨ་སཾ་བྷ་ཝས། ལམ་གྱི་ལམ་མཆོག་གཞན་དོན་ཡིན། །འདི་ལ་སྒྱིད་ལུགས་སུས་བྱེད་པ། །དེ་ཡི་བྱང་ཆུབ་རྒྱང་ཐག་རིང་། །ཞེས་གསུངས་སོ། །ཡང་མན་ངག་བྱིན་རླབས་ཀྱི་བརྒྱུད་པ་ཅན་ལྟ་བུ་ནི་རང་ལ་ཉམས་མྱོང་གི་རྒྱུན་མ་སྐྱེས་པར་འཆད་ན་སྒྲོན་མེ་ལག་བརྒྱུད་དང་བུམ་པ་གང་བྱོའི་དཔེ་ལྟར། གཞན་ལ་ཅུང་ཟད་ཕན་ཡང་རང་རྒྱུད་སྟོང་པར་བཤད་པ་དང་། ཕལ་པོ་ཆེ་ལས་ཀྱང་། ཇི་ལྟར་འོན་པ་རོལ་མོ་མཁན། །གཞན་དག་དེ་ཡིས་དགའ་བྱེད་ཀྱང་། །རང་ཉིད་ཀྱིས་ནི་མི་ཐོས་ལྟར། །མ་བསྒོམས་ཆོས་ཀྱང་དེ་དང་འདྲ། །ཞེས་གསུངས་སོ། །སྤྱིར་ན་གང་ཟག་ལ་མི་རྟོན་ཅིང་ཆོས་བདེན་བཞིའི་བླང་དོར་ལ་རྟོན་པས་སྟོན་པ་སོ་སོ་སྐྱེ་བོ་ཡིན་ཀྱང་གདུལ་བྱ་སྐལ་ལྡན་རྣལ་གྲོལ་ལ་འགོད་ནུས་པའི་ལོ་རྒྱུས་མང་པོ་ཡོད་དོ། །རང་ལ་ཞལ་ནས་སྙན་དུ་བརྒྱུད་པ་དང་ཉམས་མྱོང་གི་རྟོགས་པའི་ཉེ་བརྒྱུད་དང་བཅས་པ་ཡོད་ན་ནི་གདུལ་བྱ་མང་པོ་སྨིན་གྲོལ་ལ་འགོད་ནུས་པ་དང་རང་ལའང་མི་གནོད་པ་ཙན་དན་གྱི་སྡོང་པོ་དང་འདྲའོ། །རང་ལ་ཉམས་མྱོང་ཡོད་བཞིན་གཞན་ལ་མི་སྟོན་པ་ནི་ཐེག་ཆེན་དང་འགལ་བའི་ལྟུང་བ་ཡིན། དེད་དཔོན་མཁས་པས་གཞན་མི་ཁྲིད་པ་བཞིན་ནོ། །རང་སྨིན་ནས་གཞན་སྨིན་པ་ནི་བྱང་ཆུབ་སེམས་དཔའི་ས་ལམ་སྦྱོང་བ་ཡིན། ཉན་རང་ལ་དེ་མེད་དོ། །དེས་ན་ཉེ་འབྲེལ་རྣམས་ཐོག་མར་འདུལ་བ་ནས་བཟུང་གཞན་རྒྱུད་འདུལ་བ་ཁོ་ན་གཙོ་ཆེའོ། །ཉམས་མྱོང་དང་བརྒྱུད་པའི་བྱིན་རླབས་མེད་ན་ལུང་ཁྲིད་ཙམ་ནི་གང་ཟག་མཆོག་དམན་སུ་ལས་ཐོབ་ཀྱང་དོན་འདྲ། དཔེར་ན་གསེར་བུམ་དང་ས་བུམ་གྱི་ཆུ་བཞིན་ནོ། །ཆོས་འཆད་ཉན་འདི་ཡང་རྒྱུ་འབྲས་ཡིན་པས་ཡན་ལག་བཞི་ཚང་དགོས་ཏེ། གཞི་ཆོས་སྦྱིན། བསམ་པ་བསྟན་པ་དང་གདུལ་བྱ་ལ་ཕན་སེམས་སྤྲོ་བ་དང་བཅས། སྦྱོར་བ་ཡི་གེ་རེ་རེ་ནས་མ་ཆད་པར་བགྲང་བ། མཐར་ཐུག་ཐོབ་བློ་བཅས་བཞི་ཚང་དགོས། དེའི་གཅིག་མ་ཚང་ན་ཡན་ལག་ཉམས་པའི་ལུང་དེ་གཅིག་ཏུ་དཀར་བའི་ལས་དང་ཐར་བའི་རྒྱུར་འགྲོ་གསུངས། བརྒྱད་སྟོང་པ་ལས། ཀུན་དགའ་བོ་ཤེར་ཕྱིན་འདིའི་ཡི་གེ་གཅིག་ཀྱང་མི་ནུབ་པར་ཁྱོད་ལ་གཏད་དོ། །ཞེས་དང་། བྱང་ས་ལས། ཚིག་དང་ཡི་གེ་གོ་རིམ་བཞིན་སྟོན་ཅིང་། །ཞེས་དང་། ཉན་ས་ལས། དེ་བཞིན་གཤེགས་པའམ་དེའི་ཉན་ཐོས་རྣམས་ལས་ཇི་ལྟར་མནོས་པ་དེ་བཞིན་དུ་ཆད་ལྷག་མེད་པར་བྱས་ཤིང་གཞན་ལ་འདོམས་པར་བྱེད་པ་སྟེ། ཞེས་དང་། རྣམ་བཤད་རིག་པ་ལས་ཀྱང་གསུངས། མདོ་རྩ་བ་ལས། ལུང་འབོགས་པ་མནོས་པ་ན། ཤིན་ཏུ་ལེགས་པར་བཀླག་པ་དང་ལེགས་པར་བྱང་བ་དང་ཐེ་ཚོམ་མེད་པར་བྱས་ཏེའོ། །ཞེས་གསུངས། དེ་ལྟར་མིན་ན་སྡོམ་པ་ཉི་ཤུ་པར། དམ་ཆོས་འདྲ་སྣང་སྟོན་པའོ། །ཞེས་རྩ་ལྟུང་དང་བསྟན་པ་འཇིག་པར་བྱེད་པ་ཡིན་ནོ། །རང་ལ་ཉམས་རྟོགས་མེད་པར་ཀུན་སློང་དམན་པས་ཆོས་ཟབ་མོ་སྟོན་ན་ལོག་ཆོས་སུ་སོང་བས་འཁོར་བའི་རྒྱུར་འགྲོ་སྟེ། དེད་དཔོན་བླུན་པོས་བསུ་སྐྱེལ་བཞིན་ནོ། །གཞན་ཡང་བརྒྱུད་པའང་མེད། ཇི་བཞིན་འཆད་ཀྱང་མི་ཤེས་པར་ཟང་ཟིང་གི་ཕྱིར་དུ་བསྟན་པའི་ཆོས་ནི་གང་ཟག་མཆོག་ཏུ་བརྩི་བ་ཞིག་ལས་ཐོབ་ཀྱང་ཕན་པ་མེད་ཅིང་གནོད་པའང་ཡིན་ཏེ་རིན་པོ་ཆེའི་བུམ་པའི་ཆུ་དུག་ཏུ་འགྱུར་བ་བཞིན་དང་། རྙེད་པའི་ཕྱིར་ཆོས་འཚོང་བ་དེའི་རྙེད་པ་དེ་ལོག་འཚོ་ཡིན་པས་ཡི་དྭགས་སུ་སྐྱེ་བར་བཤད་དོ། །མདོ་ལས། བླུན་པོ་གང་ཞིག་ཆོས་སྟོན་པ། །དགེ་བའི་རྩ་བ་འཇིག་བྱེད་པས། །སྐྱེ་དགུ་དག་ནི་མང་པོ་རྙེད། །སེམས་ཅན་དམྱལ་བར་འཚེད་པར་འགྱུར། །ཞེས་སོགས་དང་། འཇམ་དཔལ་ཞིང་བཀོད་ལས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་དགྲ་བཅོམ་པ་ལ་བཀོད་པ་དེ་དག་བསད་པ་བས་ཚིགས་སུ་བཅད་པ་གཅིག་མ་དག་པར་སྟོན་ན་ཉེས་པ་དེ་བས་ཆེ་བར་གསུངས་པ་དང་། ཆོས་ཀྱི་ངོས་ནས་དུ་མ་དང་གནོད་པ་མི་སྲིད་ཀྱང་གང་ཟག་གི་ཁམས་ཀྱིས་ཆོས་ལ་སྐྱོན་ཡོན་མཆོག་དམན་དུ་མའི་རྣམ་པར་སྣང་བའི་ཕྱིར་རོ། །བརྒྱུད་ལྡན་གྱི་ཆོས་ཚུལ་བཞིན་སྟོན་པ་ནི་གང་ཟག་ཕལ་པ་ཅི་འདྲ་ཞིག་ལས་ཐོབ་ཀྱང་གང་ཟག་དེ་ཡང་རང་ལ་ཕན་པ་ཆེ་བས་བཀའ་དྲིན་གྱི་ངོས་ནས་སངས་རྒྱས་ལས་ལྷག་པ་དང་། ལུང་ནི་སངས་རྒྱས་ཀྱི་གསུང་ཀྱི་ཕྲིན་ལས་དང་། རྟོགས་པ་ནི་ཐུགས་ཀྱི་ཕྲིན་ལས་ཡིན་པས་ལུང་རྟོགས་ཀྱི་ཆོས་སྣང་བའི་གང་ཟག་དེ་ཡང་སྐུ་གསུང་ཐུགས་ཀྱི་ཕྲིན་ལས་ཀྱི་རྟེན་གཟུགས་སྐུར་བལྟ་དགོས་སོ། །འདི་འང་མདོའི་ཐུན་མོང་གི་ལམ་སྟོན་པའི་བླ་མ་ཉིད་ཀྱིས་གནས་སྐབས་ལྷ་མིའི་བདེ་བ་དང་མཐར་ཐུག་མཆོག་གི་འབྲས་བུ་རིམ་གྱིས་འགྲུབ་པའི་རྒྱུ་ཙམ་སྟོན་པ་ལ་བླ་མ་སངས་རྒྱས་སུ་བལྟ་དགོས་་པ་ལས་དངོས་ཡིན་པར་མ་བཤད་ལ། གསང་སྔགས་ཀྱི་དབང་བསྐུར་རྒྱུད་འཆད་པའི་བླ་མ་ནི་སངས་རྒྱས་དངོས་ཡིན་པར་གསུངས་པས་དེ་ལྟར་བལྟ་དགོས་ཏེ། ཚེ་འདི་འམ་འཆི་ཁ་བར་དོར་འཚང་རྒྱ་བའི་གདམས་ངག་རང་རྒྱུད་ལ་འཇོག་པའི་ཕྱིར་རོ། །སློབ་དཔོན་དབྱིག་གཉེན་གྱིས། ཆོས་སྨྲ་བ་ནི་མདོར་ན་སངས་རྒྱས་ཀྱི་མཛད་པ་ཐམས་ཅད་བྱེད་པ་ཡིན་པས་དགེ་བའི་བཤེས་གཉེན་ཆེན་པོ་ཡིན་ནོ། །ཞེས་གསུངས་སོ། །དེས་ན་བཤད་བྱའི་ཆོས་ཀྱི་ཡན་ལག་ལ་བརྒྱུད་པའི་སྲོལ། གདམས་ངག་གི་ལག་ལེན། ཉམས་མྱོང་གི་བྱིན་རླབས། མཁས་པའི་ཁྲིད་ཚུལ་རྣམས་ཚང་བ་གཙོ་བོར་གཟུང་དགོས། འཆད་པ་པོ་གང་ཟག་གི་གོ་ས་མཐོ་དམན་ལ་ནི་ཅི་ཡང་རྟོན་པ་མིན་ཏེ་བཤད་མ་ཐག་པ་ལྟར་ཡིན་པའི་ཕྱིར། དོན་དེའི་ཞར་ལ་འདི་ལྟར་འོང་སྟེ་ཕལ་སྐད་ཀྱི་དཔེ། རྒྱན་དྲུག་རྟ་ལ་བཏགས་ན་ཆེ་བ་མི་ལ་ཐོབ་ཅེས་པ་ལྟར། ཆེ་བ་ཆོས་ལ་ཐོབ་དགོས་ན་རྒྱན་ལྟ་བུའི་བསྟོད་བཀུར་དང་གོས་དེ་འཆད་པ་པོ་ལ་ཐོབ་དགོས་པ་ཡིན་པའི་ཕྱིར་ན་ཆོས་ཉན་པ་པོ་དེ་འཇིག་རྟེན་འདིར་སྣང་གི་གོ་ས་མཐོན་པོར་སླེབས་པ་ཞིག་ཡིན་ཕྱིན་དེ་གཙོ་བོར་བཟུང་ནས། ཆོས་འཆད་པ་པོ་དེ་འཇིག་རྟེན་འདིར་ལུགས་ཀྱི་ཐོབ་ཙམ་དམའ་བ་ཡིན་ན་དེ་ལ་གོང་དུ་བཀུར་བ་དང་་གོ་ས་བརྗེ་བ་སོགས་མི་བྱེད་པ་དང་བཞུགས་གདན་མཐོ་དམན་ཙམ་ཡང་མི་བརྗེ་བའི་གང་ཟག་དེས་ནི་བླ་མའི་དམ་ཚིག་དང་ཡང་འགལ་བར་འགྱུར་བར་ཐེ་ཚོམ་མེད་ཅིང་། ལུང་རིགས་གཉིས་ཀར་ཡང་མི་མཐུན་ཏེ། ཇི་སྐད་དུ། གང་གིས་ཚིགས་བཅད་གཅིག་མཉན་པ། །དེ་ཡང་བླ་མར་མ་བཟུང་ན། །ཁྱི་ཡི་སྐྱེ་བ་བརྒྱ་བླངས་ཏེ། །སྨེ་ཤ་ཅན་དུ་སྐྱེ་བར་འགྱུར། །ཞེས་དང་། རབ་ཏུ་དམན་པའི་ས་ལ་འདུག །ཅེས་སོགས་དང་། མ་གུས་པ་ལ་ཆོས་མི་འཆད། །ཅེས་དང་ལུས་ངག་གི་གུས་པ་མེད་པ་ལ་སྡོམ་པ་མི་སྐྱེ་བར་བཤད་པ་དང་། མཐོན་པོར་འདུག་པ་ལ་དམའ་བར་འདུག་སྟེ་ཆོས་འཆད་པར་མི་བྱའོ། །ཞེས་དང་། རྒྱ་གར་པའི་རྒྱལ་རིགས་སམ་ཁྱིམ་བདག་ཕྱུག་པོ་ཇི་འདྲ་ཡིན་ཡང་ཆོས་ཉན་པའི་ཚེ་སྟན་ཆེས་དམའ་བ་ཞིག་གཏང་ནས་སོགས་མང་དུ་གསུངས་པའི་ཕྱིར་དང་། འཆད་པོ་ཉན་པོ་ཐམས་ཅད་སྡོམ་ལྡན་ཡིན་ན་བཅས་འགལ་གྱི་ལྟུང་བ་འབྱུང་བའི་ཕྱིར་རོ་ཞེས་ལུང་མང་ངོ་། །རིགས་པ་དང་ཡང་མི་མཐུན་ཏེ། འདིར་ལུགས་ཀྱི་གོ་ས་ཙམ་མཐོ་ཡང་དེ་སྔོན་གྱི་དགེ་འབྲས་དཀོན་མཆོག་གི་དྲིན་ལས་བྱུང་བ་ཞིག་ངེས་པར་ཡིན་པས་ཆོས་ཞུ་ཚེ་ཆོས་ལ་ཐོབ་དགོས། ཆོས་གང་ཟག་ལས་འབྱུང་ཕྱིར་གང་ཟག་དེ་ཡང་འདིར་སྣང་གི་གོ་ས་ཙམ་དམན་ཡང་སྐབས་དེར་རང་ལས་གོ་ས་མཐོན་པོར་འཇོག་དགོས་པའི་ཕྱིར་དང་། ལུགས་གཉིས་ཀ་ནས་ཐམས་ཅད་ཀྱི་འོག་ཏུ་མ་གྱུར་པ་ཞིག་ཡིན་ན་ཆོས་ཞུ་དགོས་པའང་མིན་ཏེ་རྫོགས་པའི་སངས་རྒྱས་བཞིན་ནོ། །ཆོས་ཉན་པ་པོ་དེ་འཕགས་པ་དང་འཆད་པ་པོ་སོ་སོ་སྐྱེ་བོ་ཞིག་ཡིན་ན་མ་ངེས་སྙམ་ན་གང་ཟག་དེ་འཕགས་པར་བྱེད་པ་ནི་ཆོས་ཁོ་ན་ཡིན་ཅིང་ཆོས་དེ་གང་ཟག་ལ་རག་ལས་པ་ཡིན་ན་དེའི་ཕྱིར་ཡང་གོང་ལྟར་བྱ་དགོས། དཔེར་ན་འབྲས་བུ་དང་ལྗོན་ཤིང་བཞིན་ནོ། །དེར་མ་ཟད་རྟེན་ཁྱིམ་པ་རབ་བྱུང་གི་ཁྱད་པར་ཡང་མང་ཞིང་ཡེ་ཤེས་དང་ལྡན་པ་གཙོ་བོར་འཛིན་དགོས་པར་གསུངས་པ་ནི་དོན་གཞན་དུ་མ་ལས་དགོངས་སོ། །སྤྱིར་ཡང་བསྟན་པའི་གོ་རིམ་དང་ཆོས་ཀྱི་ཆེ་བ་མི་ཉམས་པ་གཙོ་བོར་འཛིན་དགོས་སོ། །དེས་ཉམས་མྱོང་ཡོད་མེད་ཀྱིས་ཆོས་འཆད་རུང་མི་རུང་གང་ཟག་མཆོག་དམན་ལས་ཆོས་མཆོག་དམན་དུ་འགྱུར་མི་འགྱུར་སོགས་ཀྱིས་གོ་དོན་རགས་རིམ་་ཙམ་དེ་ལགས་པས་ཐུགས་ཆུབ་ཞུ། ཡང་སྙིགས་དུས་བསླབ་པ་ཕྲ་མོ་བསྲུངས་པའི་་ཕན་ཡོན་ཆེས་ཆེ་ཚུལ་སོགས་གསུངས་པ་ལ། སྙིགས་མས་མ་སྦགས་པའི་ཞིང་གཞན་དང་བསྟན་པ་དར་བའི་དུས་སུ་ཚེ་ཧྲིལ་པོ་དང་བསླབ་པ་རྫོགས་པར་བསྲུངས་པ་བས་ཞིང་འདི་ལྟ་བུ་དང་བསྟན་པ་ནུབ་ཉེ་བའི་དུས་ད་ལྟ་ལྟ་བུ་ལ་ནི་ཉིན་ཞག་གཅིག་གམ་ཐུན་ཚོད་གཅིག་ལ་བསླབ་པ་སྣ་རེ་ལ་སྲུང་སེམས་ཙམ་རེ་སྐྱེས་པའི་ཕན་ཡོན་་ཡང་ཆེས་ཆེ་བའི་ལུང་ནི་བྱང་ཤར་མཚམས་ཀྱི་སངས་རྒྱས་དབང་ཕྱུག་རྒྱལ་པོའི་ཞིང་དུ་བསྐལ་བའི་བར་ཚུལ་ཁྲིམས་བསྲུངས་པ་བས་ཞིང་འདིར་ཚུལ་ཁྲིམས་སྣ་རེ་ལོ་ཟླ་ཞག་དུས་བསྲུངས་བ་ཕན་ཡོན་ཆེ་བར་མདོ་ལས་གསུངས་པ་དང་། མ་སྐྱེས་དགྲའི་འགྱོད་བསལ་གྱི་མདོ་ལས། འོག་གི་ཕྱོགས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་འདས་ནས་འཇིག་རྟེན་གྱི་ཁམས་སྣང་བ་དང་ལྡན་ཞེས་བྱ་བ་ན་སངས་རྒྱས་འོད་ཟེར་གྱི་རྒྱལ་པོ་བཞུགས་པའི་ཞིང་དེར་བསྐལ་པ་བཅུར་བསམ་གཏན་ལ་གནས་ཤིང་སྤྱོད་པ་བས། མི་མཇེད་ཀྱི་ཞིང་འདིར་སྔ་དྲོ་གཅིག་བྱམས་པ་བསྒོམ་པ་བསོད་ནམས་ཆེས་མང་དུ་འཕེལ་བ་དང་། ཞིང་འདིར་དམ་ཆོས་སྲུང་བའི་སེམས་དཔའ་ཆེན་པོ་རྣམས་ཀྱིས་ལས་དང་ཉོན་མོངས་ཐམས་ཅད་མྱུར་དུ་བྱང་བར་གསུངས་པ་དང་གཞན་ཡང་ཟླ་བ་སྒྲོན་མེ་སོགས་མང་པོར་འདུག་པ་བྲི་མི་དགོས་ལ། རིགས་པ་ནི་བསྟན་པ་རྫོགས་པར་དར་བ་ན་གང་ཟག་རྣམས་ཀྱང་ཆོས་ཀྱིས་ཚིམས་ཡོད་པ་ཡིན་པས་བརྒྱགས་པའི་དུས་སུ་ཟས་ཟོས་པ་བཞིན་ཕན་ནུས་ཆེར་མི་སྣང་བ་ལྟ་བུ་ཡིན་ལ། སྙིགས་དུས་སུ་ཆོས་ཀྱིས་ཕོངས་བ་རྣམས་ལ་ཆོས་སྣ་རེས་ཀྱང་ཕན་པ་ཆེ་བར་སྣང་བ་ནི་ལྟོགས་པའི་དུས་སུ་ཟས་ཟོས་པ་བཞིན་ནོ། །དེའང་དཔེར་ན་མེ་ཆུང་དུ་འབར་བ་ལ་གཉེན་པོ་ཆེན་པོ་བསྟེན་མི་དགོས་ཤིང་མེ་ཆེར་འབར་བ་ལ་གཉེན་པོ་ཆེན་པོ་དང་མང་པོ་བསྟེན་དགོས་པ་ལྟར་སྤང་བྱ་ཆེ་ཆུང་དང་མང་ཉུང་ལས་གཉེན་པོ་ཡང་དེ་ལྟར་འགྱུར་དགོས་པར་དགོངས་པ་དང་། སྤང་བྱ་ཉོན་མོངས་པ་དར་དྲག་པའི་ཚེ་གཉེན་པོ་བསྲུང་བྱ་སྣ་རེ་ཡང་དཀོན་པའི་དུས་ཀྱི་ནོར་བཞིན་ཕན་པ་ཆེ་བ་དང་ལས་ཀ་ཆེ་ཆུང་དང་མང་ཉུང་ལས་ལས་བྱེད་མི་མང་ཉུང་གིས་ཕན་འདོགས་ཆེ་ཆུང་ལྟར། སྔར་བསྟན་པ་དར་བའི་ཚེ་སྒྲུབ་མཁན་མང་བས་བསྒྲུབ་བྱའི་བསླབ་པ་སྣ་རེས་ཕན་ཐོགས་ཧ་ཅང་མི་ཆེ་བ་ལྟར་ཡང་། ད་ལྟར་བསྟན་པའི་བྱ་བ་ནི་རྒྱ་ཆེ་དགོས་ཀྱང་བསྟན་པའི་ལས་བྱེད་མི་ནི་ཤིན་ཏུ་རྒྱ་ཆུང་བའི་ཚེ་བསླབ་པ་སྣ་རེ་བསྲུངས་པ་དང་ཆོས་ཚིག་རེས་ཀྱང་བསྟན་པ་ལ་ཕན་ཐོགས་ཆེ་བར་དགོངས་པ་དང་། ལུང་རྟོགས་ཀྱི་བསྟན་པ་མྱུར་དུ་ནུབ་འགྲོ་བས་དེ་ལ་བག་ཆགས་འཇོག་པ་སོགས་ལ་དགོངས་ནས་གསུངས་པ་ཡིན་པས། སྔོན་བསྟན་པ་ལ་དངོས་སུ་ཞུགས་ནས་བསྒྲུབ་པ་བས་ད་ལྟར་མོས་པ་ཙམ་སྐྱེས་པའི་ཕན་ཡོན་ཀྱང་ཆེ་བར་ཤེས་དགོས་སོ། །སྤྱིར་བསྟན་པའི་གནས་ཚད་ཀྱང་དུ་མར་གསུངས་པ་རྣམས་ཕལ་ཆེར་གདུལ་བྱར་སྐྱོ་བ་སྐྱེད་པའི་ཕྱིར་དྲང་དོན་ཡིན་ཡང་སྟོང་ཕྲག་ལྔར་གནས་པར་གསུངས་པ་དེ་ཡང་སྤྱིར་ཐུགས་བསྐྱེད་ཀྱིས་འཕངས་ཚད་རྫོགས་པ་དང་དེའི་ཕན་ཆད་ཉམས་སུ་ལེན་པའི་སེམས་ཅན་སྙིགས་མར་གྱུར་པས་བསྟན་པ་གནས་ཀྱང་སྒྲོ་སྐུར་དུ་འགྱུར་བ་ལས་དོན་མེད་པ་དང་། བསྟན་པ་འབྱུང་དཀའ་ཞིང་ནུབ་སླ་བར་ཤེས་ན་ངེས་འབྱུང་དང་ཆོས་ལ་དོན་གཉེར་སྐྱེ་བར་དགོངས་ཏེ་ཚུལ་བསྟན་པ་ཡིན་ལ་ངེས་པའི་དོན་དུ་ནི་བསྟན་པ་ནུབ་པ་མེད་དེ། མདོ་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །སེམས་ཅན་རྣམས་ལ་ཕན་པའི་ཕྱིར། །བཀོད་པ་རྣམ་པ་སྣ་ཚོགས་སྟོན། །ཅེས་དང་། བསྐལ་པ་མུན་པར་གྱུར་པ་ནའང་ཐེག་ཆེན་འཕགས་པའི་འཇུག་པ་རྒྱུན་ཆད་པ་མི་སྲིད་ཅིང་དེ་དག་གི་ཐུགས་རྒྱུད་ན་བཞུགས་པའི་ཆོས་དཀོན་མཆོག་ལས་ལྷག་པའི་བསྟན་པ་མེད་པའི་ཕྱིར། །འོན་ཀྱང་འགྲོ་བ་སྤྱིའི་ལས་ཀྱི་དབང་ལས་ནི་ནུབ་པར་འཐད་པ་ཡིན་ནོ། །
དེས་ན་ལྔ་བརྒྱ་པ་ཕྲག་བཅུའི་དབང་དུ་བྱས་ན་འབྲས་བུའི་བསྟན་པ་རྫོགས་ལ་ཚུལ་ཁྲིམས་ཀྱི་ལེའུ་ཡང་རྫོགས་ཟིན་པར་བཤད་ནའང་བསླབ་པ་འདུལ་བའི་ཚུལ་ཁྲིམས་ཀྱིས་མི་ཕན་ཟེར་མི་རུང་སྟེ། ད་དུང་ལུང་གི་བསྟན་པ་ལ་འདུལ་བའི་ལས་ཆོག་དངོས་སུ་བཞུགས་ཤིང་དེའི་ལག་ལེན་ཤེས་པའི་མཁན་སློབ་དངོས་སུ་བཞུགས་པའི་དུས་སུ་བསྟན་པ་ལ་ལས་འཕྲོ་འཇོག་པ་དང་སྡོམ་པ་སྣ་རེའི་ཕན་ཡོན་གང་བཤད་ལྟར་དང་། གང་ཟག་རེ་རེའི་ངོས་ནས་བཞག་ན་ད་དུང་འདུལ་བའི་ཚུལ་ལྡན་གྱི་དགེ་སློང་སོགས་ཡོད་དེ། ལུང་ལས་ཀྱང་། མ་འོངས་པའི་དུས་ལྔ་བརྒྱའི་ཐ་མ་ལ་དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཚུལ་ཁྲིམས་དང་ལྡན་པ་ཡོན་ཏན་དང་ལྡན་པ་ཤེས་རབ་དང་ལྡན་པ་དག་འབྱུང་ངོ་། །ཞེས་གསུངས་པའི་ཕྱིར། ཡང་གང་ཟག་ཆོས་ལ་གཏན་མི་མོས་ཤིང་ལས་མཐའ་ལོག་པ་རེའི་ངོར་ནི་ད་ལྟར་མ་ཟད་སྔ་ནས་ཀྱང་བསྟན་པ་ནུབ་ཚར་བ་དཔེར་ན་མིག་མེད་པ་ཉི་མའི་ངོགས་ལ་བསྡད་པ་ལྟ་བུ་དུ་མ་ཡོད་ལ། བསམ་པ་དག་པས་སྨོན་ལམ་བཏབ་པ་རྣམས་ནི་གང་དུ་སྐྱེས་ཀྱང་ཆོས་ཀྱི་སྒྲ་ཐོས་པ་མི་ནུབ་སྟེ། མཐབ་བྲལ་གྱི་ལྷ་ཡུལ་ན་ངང་པའི་རྒྱལ་པོ་དུས་བཟང་ཞེས་པས་རྟག་ཏུ་ལྷ་རྣམས་ལ་ཆོས་སྟོན་པ་ཡོད་པ་སོགས་དཔེ་ལུང་མང་པོ་ཡོད་དོ། །ནམ་ཞིག་ལུང་གི་བསྟན་པ་ལས་ཆོག་སོགས་ཀྱི་སྒྲ་མི་སྣང་བར་གྱུར་ཀྱང་སྡིག་པ་མི་བྱེད་སྙམ་པ་རེ་ཡིད་ལ་འཆར་བའི་གང་ཟག་རེ་ཡོད་ན་དེའི་ཕྱོགས་དེ་ན་ད་དུང་བསྟན་པ་ཡོད་ཅེས་སྨྲ་དགོས་གསུངས་པས་སེམས་ཅན་གྱི་རྒྱུད་ན་དགེ་སེམས་ཕྲན་བུའང་མེད་པའི་དུས་སུ་བསྟན་པ་མཐའ་དག་ནུབ་པར་འདོད་དགོས་སོ། །དེ་ལྟར་ན་བསྟན་པའི་ལྷག་ཞབས་འདི་ལ་ཆེ་ཟིན་ཆུང་ཟིན་བྱེད་དགོས་པ་ནི། དཔེར་ན་ཉི་མ་ནུབ་ཁར་སླེབས་པ་དང་ལས་བྱེད་པ་རྣམས་བྲེལ་ཞིང་རྩོལ་བ་ཆེས་ཆེར་སྐྱེད་པ་བཞིན་ནོ། །བཅོམ་ལྡན་འདས་ཀྱིས་ཀྱང་། མར་མེ་འཆི་བའི་འོད་བཞིན་དུ། །ང་ཡི་བསྟན་པ་ནུབ་ཁར་གསལ། །ཞེས་དང་། མདོ་བསྐལ་བཟང་ལས། ཆོས་ནུབ་མཐའ་དང་ངན་སོང་འཕེལ་བ་ན། །མཁས་པ་ཤིན་ཏུ་ཡིད་དབྱུང་བསྐྱེད་བྱས་ནས། །ཞེས་སོགས་དང་། འདུལ་བ་ལས། དགེ་སློང་དག་ཤེས་པ་ནི་འགྲིབ། སྲོག་ནི་འཆད། ཚེ་ཡི་འདུ་བྱེད་ནི་འདོར། སྟོན་པའི་བསྟན་པ་ཡང་ངེས་པར་འཇིག་པར་འགྱུར་ན། ཅིའི་ཕྱིར་བརྩོན་འགྲུས་དང་བརྟུལ་བ་བརྟན་པོ་སྒྲུབ་པར་མི་བྱེད། ཅེས་སོགས་མང་དུ་གསུངས་པའི་ཕྱིར་རོ། །ད་ལྟ་འབྲས་བུ་མཐར་ཐུག་རྡོ་རྗེའི་ཐེག་པ་དང་ཡང་གསང་ཀུན་བཟང་ཐུགས་ཀྱི་བསྟན་པ་དར་བ་འདི་ལྟ་བུ་ལས་ལམ་གཞན་གྱིས་ཉོན་མོངས་པ་གདུལ་དཀའ་བར་གསུངས་པའང་གང་ཟག་གི་ངོས་ནས་འཇོག་དགོས་ཏེ། གང་ཟག་ཤེས་རབ་ཅན་ནི་ཐུན་མོང་མ་ཡིན་པའི་ལམ་སྒྲུབ་པའི་སྐལ་བ་ཅན་ཡིན་པས་ཟབ་ལམ་ལ་ཞུགས་པས་ཆོག་ཅིང་དེའི་རྒྱུད་ན་ཉོན་མོངས་པ་རགས་ཤིང་མང་བ་བཞིན་ཏུ་ཐབས་ཤེས་ཁྱད་པར་ཅན་སྔགས་ཀྱི་ལམ་ཡང་ཇེ་མྱུར་ཇེ་ཟབ་ཏུ་འགྲོ་བ་ཡིན་པའི་ཕྱིར་ཏེ་་སྤང་བྱ་བུད་ཤིང་མང་ན་གཉེན་པོ་མེ་ཆེར་འབར་བའི་གྲོགས་སུ་འགྱུར་བ་བཞིན་ནོ། །ཉན་ཐོས་པ་ལ་ཐར་བའི་གེགས་སུ་གྱུར་པའི་འདོད་ཡོན་ལ་བག་མེད་དུ་སྤྱོད་པའི་སྡིག་པ་ཆེན་པོ་ཡང་བྱང་ཆུབ་ཀྱི་སེམས་དང་ཐབས་མཁས་ཟབ་མོའི་ལམ་གྱིས་ནི་སྤང་བྱ་འདོད་པའི་ཡོན་ཏན་ལྔར་སྤྱོད་ཀྱང་དགེ་བ་ཆེན་པོར་གྱུར་བས་གཉེན་པོའི་གྲོགས་སུ་འགྱུར་བའི་ཕྱིར་རོ། །གང་ཞིག་སྤང་བྱ་ཉོན་མོངས་ཆེ་ལ་མང་ཡང་སྤང་བར་མི་སྤྲོ་ལམ་དུ་བྱེད་པའི་གཉེན་པོ་བསྟེན་ནུས་ཤིང་བྱང་ཆུབ་འདོད་པའི་དབང་རྣོན་ལ་དགོངས་ནས་རྡོ་རྗེའི་ཐེག་པ་གསུངས་ཏེ། གསང་འདུས་ལས། སྒོ་གསུམ་དང་འདོད་ཆགས་ཞེ་སྡང་གཏི་མུག་རྣམས་རྡོ་རྗེ་ཡི་རང་བཞིན་ཡིན་པ་ལ་དགའ་ཞིང་རྣམ་པར་རྣལ་འབྱོར་དེ་ལ་གནས། དེས་ན་སངས་རྒྱས་རྣམས་ཀྱི་ཐབས་རྡོ་རྗེའི་ཐེག་པ་ཞེས་བྱའོ། །ཞེས་གསུངས་སོ། །སྤང་བྱ་མེད་ན་གཉེན་པོ་ལ་ཟབ་པའི་ཁྱད་ཆོས་འདོན་རྒྱུ་མེད་པ་ནི་འདུལ་བ་ལས་ཀྱང་འདོད་པ་མེད་པའི་མ་ནིང་སོགས་ལ་སྡོམ་པའི་ཁྱད་པར་བཞག་ཏུ་མེད་པར་བཤད་པ་ལྟར་རོ། །ལམ་གང་ཡིན་ཡང་སྤང་བྱའི་གཉེན་པོར་སོང་ན་ཟབ་ཅེས་བྱ་ལ་གཞན་དུ་ན་ཟབ་པའི་དོན་མེད་དོ། །སྤྱིར་ཡང་སྔགས་ཀྱི་ཐེག་པ་ན་སྤང་བྱ་ཤིན་ཏུ་ཟབ་ཅིང་ཕྲ་བ་དུག་གསུམ་ཆ་མཉམ་མམ་སྣང་གསུམ་འཕོ་བའི་བག་ཆགས་སྤྱོད་བྱེད་ཡིན་ཏེ། སྤང་བྱ་ཕྲ་བ་མཐར་ཐུག་སྤོང་བ་ལ་ལམ་མཐར་ཐུག་བརྟེན་དགོས་པ་ལུང་རིགས་གཉིས་ཀས་གྲུབ་པས་སངས་རྒྱས་ཐམས་ཅད་མཐར་ཐུག་སྔགས་ཀྱི་ཐེག་པར་མ་བརྟེན་པ་མེད་་པར་གསུངས་པས། སྔགས་ཀྱི་ལམ་ཟབ་པ་ཡིན་མོད་སྒྲུབ་པ་པོ་གང་ཟག་མ་ཟབ་ན་བསྒྲུབ་བྱའི་ཆོས་ཟབ་པས་མི་འོང་སྟེ། དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། །ཞེས་པའང་དེ་ཡིན་པའི་ཕྱིར། དཔེར་ན་གསེར་འགྱུར་ལྕགས་ལ་བཏབ་སྟེ་གསེར་དུ་འགྱུར་པའང་ལྕགས་ལ་གསེར་ལེན་པའི་ནུས་པ་ཡོད་པས་ཡིན་གྱི། གཞན་ཤིང་སོགས་ལ་བཏབ་པས་གསེར་མི་འབྱུང་བ་བཞིན་ནོ། །སྡིག་པོ་ཆེ་བཙན་ཐབས་ཀྱིས་གྲོལ་བར་བཤད་པ་སོགས་ཀྱང་སྦྱངས་འཕྲོའི་བག་ཆགས་ཡོད་པ་དང་དབང་རབ་དད་ལྡན་ཞིག་ངེས་པར་དགོས་པ་ཡིན་ནོ། །གང་ཟག་དབང་རྟུལ་ཡིན་ན་ནི་འདུལ་བའི་རྟགས་ཙམ་ཡིན་ལ་རིམ་སློབ་བྱེད་དགོས་མ་གཏོགས་སྡོང་པོ་བཞག་ཏེ་ཡལ་གར་བསྙེགས་པས་ལྟུང་བ་བཞིན་ཐམས་ཅད་མེད་པར་འགྱུར་བས་སྔར་བཤད་པ་ལྟར་བྱའོ། །ཤེས་རབ་མེད་ན་ཐབས་ལམ་འབའ་ཞིག་གིས་མི་གྲོལ་བ་ནི་མདོ་ལམ་ནའང་ཡོད་ཅིང་ཐབས་མང་བ་དང་ཐབས་ལ་མཁས་པའང་ཤེས་རབ་ཆེ་བས་ཡིན་ནོ། །དེས་ན་ཚེ་འདིར་མཆོག་གི་དངོས་གྲུབ་མ་འགྲུབ་ཀྱང་དབང་ཐོབ་པའི་དམ་ཚིག་དང་ཡི་དམ་གྱི་ལྷ་སྒྲུབ་པ་དང་དེའི་བསྙེན་པའང་ལྷག་པོར་བཟླས་ན་ཕན་ཡོན་ཆེས་ཆེ་བ་དང་། ཆོས་གཞན་པས་ཀྱང་ཉེ་ལམ་ཟབ་མོ་སྔགས་ལ་ཞུགས་པའི་བག་ཆགས་ཁྱད་པར་ཅན་ཐོབ་པ་དང་། ཕར་ཕྱིན་ཐེག་པ་བས་བསྐལ་པ་གྲངས་མེད་བརྩོན་ཀྱང་ཐོབ་དཀའ་བའང་དབང་པོ་ཤིན་ཏུ་ཐ་མས་ཀྱང་དཀྱིལ་འཁོར་མཐོང་ཞིང་། དམ་ཚིག་དག་པ་དང་སྔགས་བཟླ་བ་ཙམ་ལས་རིམ་གཉིས་ལ་འབད་པ་མེད་ཀྱང་སྐྱེ་བ་བཅུ་དྲུག་ན་མཆོག་གི་དངོས་གྲུབ་འགྲུབ་སྟེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། །སྐྱེ་བ་བཅུ་དྲུག་དག་ན་འགྲུབ། །ཅེས་སོགས་གསུངས་པ་ནི་ངེས་པ་ཡིན་ལ། དེ་མིན་པར་འདུལ་བས་མི་ཕན་ཞེས་རྟགས་ཙམ་དེ་ཡང་དོར་ནས་སྔགས་ཁོ་ན་ལ་འབད་པ་མང་ཡང་ཚེ་འདིར་མཆོག་ཐུན་གྱི་དངོས་གྲུབ་ཐོབ་པ་འགའ་ལ་རུང་མོད་ཐམས་ཅད་ལ་མ་ངེས་ཏེ། སྔོན་ཉན་ཐོས་གྱི་ལམ་ལ་བརྟེན་ནས་ཚེ་དེར་འབྲས་བུ་ཐོབ་པ་དེ་འདྲ་ད་ལྟ་སྔགས་ལ་ཞུགས་པ་དག་ལའང་དངོས་སུ་མཐོང་ཆོས་སུ་སྣང་བ་དཀོན་འདུག་པ་འདི་ལ་བལྟས་ན་འོག་མ་སྤངས་ཏེ་སྔགས་ཟབ་ཅེས་དེ་གཙོ་བོར་འཛིན་པའང་དཀའ་འོ། །ཡང་བློ་ཆུང་གང་དག་རང་བློས་མ་ལྕོག་པའི་ལན་གྱིས་སྔགས་ཀྱིས་ཚེ་གཅིག་ལ་འཚང་རྒྱ་བ་དང་། ལུས་ངག་ཡིད་གསུམ་མ་སྤངས་པར་སྐུ་གསུང་ཐུགས་འགྲུབ་པའི་ཉེ་ལམ་ལ་ཐེ་ཚོམ་ཟ་ཞིང་ཁས་མི་ལེན་ལ། ཐུན་མོང་གི་ལམ་ཁོ་ནས་སངས་རྒྱས་འགྲུབ་ཅིང་དེ་ཡང་གྲངས་མེད་གསུམ་སོགས་ཀྱིས་སྦྱང་དགོས་ཞེས་འདོད་པ་དེས་ལམ་ལྔ་ས་བཅུ་གྲངས་མེད་གསུམ་སོགས་བགྲོད་ཀྱི་བར་ཙམ་དུ་སྡུག་བསྔལ་མྱོང་དགོས་པ་འཕགས་པ་སྲོང་བཙན་སྒམ་པོས་གསུངས་སོ། །ལར་སྡོམ་པ་གསུམ་པོ་གཅིག་འགྲོ་གཅིག་འདུག་དགོས་རྒྱུ་རྭ་ཅན་དང་ལོང་ཅན་ལྟ་བུ་ཞིག་ནི་གཏན་ནས་མིན་པས་སྔར་བཤད་པ་བཞིན་མདོ་སྔགས་ཐམས་ཅད་རང་རྒྱུད་དང་སྦྱར་ནས་ཉམས་སུ་ལེན་པ་ལ་མཁས་པ་འདི་ནི་ཤིན་ཏུ་གནད་འགག་དམ་པ་ཞིག་ཡིན་ནོ། །དེ་དག་གི་གནད་མདོར་བསྡུ་ན་འདི་ལྟར་ལགས་ཏེ། སྦྱང་གཞི་འོད་གསལ་བའི་སྙིང་པོ་ལ་སྦྱང་བྱ་སྒྲིབ་པ་གསུམ་རྟེན་སྒོ་གསུམ་ཀུན་སློང་ཉོན་མོངས་གསུམ་འབྲས་བུ་ཁམས་གསུམ་རྒྱུ་ལས་གསུམ་སྟེ་དེ་རྣམས་སྦྱོང་བྱེད་སྡོམ་པ་གསུམ་སྦྱངས་འབྲས་སྐུ་གསུམ་སོགས་སུ་འདུས་ལ། སྡོམ་པ་གསུམ་པོའི་སྐབས་ཀྱི་ཉེས་སྤྱོད་སྡོམ་པ་དང་དགེ་ཆོས་སྡུད་པ་ལ། སོ་ཐར་གྱིས་གཞན་ལ་གནོད་པ་སྤོང་བ་གཙོ་བོར་བྱེད། བྱང་སེམས་ཀྱིས་གཞན་གནོད་སྤོང་པའི་སྟེང་ཕན་པ་སྒྲུབ་པ་གཙོ་བོར་བྱེད་པ་སྟེ་ལྕགས་ཟངས་དངུལ་དུ་གྱུར་པ་བཞིན་ནོ། །གསང་སྔགས་ཀྱིས་གཞན་གནོད་སྤོང་བ་དང་ཕན་བདེ་སྒྲུབ་པ་ལ་སོགས་པ་དངུལ་གསེར་དུ་གྱུར་པ་བཞིན་འོག་མ་ལས་ཟབ་ཅིང་རྒྱ་ཆེ་ལ། དེ་མིན་གསུམ་པོ་གནད་གཅིག་པ་ལས་མི་འགལ་ཞིང་། སྡིག་སྤོང་དགེ་སྒྲུབ་རྣམས་གསུམ་པོ་ལ་དོན་གྱིས་ཚང་དགོས་པ་དེ་དག་གཅིག་ཏུ་སོང་ན་ངོ་བོ་གནས་གྱུར་ཡིན། སོ་ཐར་ངེས་འབྱུང་གིས་ཟིན་པའི་སྡོམ་པ་ལུས་ངག་གཙོ་བས་ཕྱི༵་དང་། བྱང་སེམས་གཞན་ཕན་སྙིང་རྗེས་ཟིན་པའི་སྡོམ་པ་སེམས་གཙོ་བས་ནང༵་དང་། སྔགས་སུ་སེམས་ཅན་རང་བཞིན་གྱིས་དག་པའི་སངས་རྒྱས་སུ་བལྟས་ཏེ་གློ་བུར་གྱི་དྲི་མ་སྦྱོང་བའི་སེམས་བསྐྱེད་པ་སོགས་ཐབས་ཤེས་ཁྱད་པར་ཅན་དག་སྣང་གིས་ཟིན་པའི་རྡོ་རྗེ་གསུམ་གྱི་དམ་ཚིག་སོགས་འོག་མར་མ་གྲགས་པས་གསང༵་བ་ཞེས་དབྱེ་བ་ཙམ་མོ། །མདོ་ལས། སྡིག་པ་ཅི་ཡང་མི་བྱ་ཞིང་སོགས་གསུངས་པ། སོ་ཐར་བས་བསླབ་པ་གསུམ་ལ་སྦྱར། བྱང་སེམས་ཀྱིས་ཚུལ་ཁྲིམས་གསུམ་ལ་སྦྱར་ཏེ་བྱང་སེམས་ཀྱིས་རང་སེམས་འདུལ་བ་་ནི་སེམས་ཅན་དོན་བྱེད་ཀྱི་མི་མཐུན་སོགས་རང་དོན་ཡིད་བྱེད་དེ་འདུལ་ཞིང་གཞན་སེམས་འདུལ་བའང་གཙོ་བོར་བྱེད། སྔགས་ཀྱི་བསྐྱེད་རྫོགས་ཟུང་འཇུག་གསུམ་ལ་སྦྱར་ཏེ། སྔགས་ཀྱི་སྡིག་པའི་རྩ་བ་མ་དག་མཚན་འཛིན་སོགས་ཡིན་ཞིང་དམན་ལམ་སྐབས་འཁོར་བ་སྡུག་བསྔལ་དང་མ་དག་སྣང་ཞེན་རང་དོན་ཡིད་བྱེད་སོགས་སྔགས་ཀྱི་སྦྱང་བྱ་སྟེ། དེ་ལྟར་བལྟ་བ་རྩ་ལྟུང་ཡིན་དེ་དག་གནས་འགྱུར་དགོས་སོ། །འཇམ་དཔལ་གྱིས་དམན་ལམ་སྐབས་དགེ་བ་རང་མཚན་ཅན་དུ་བལྟས་ནས་བསྒྲུབ་པ་སོགས་བཤགས་བྱར་གསུངས་པ་ལྟར་རོ། །ཡང་སངས་རྒྱས་ཀྱི་མཚན་བཟུང་བ་སོགས་གསུངས་པ་ལ། སྤྱིར་སྔགས་བཟླ་བའང་སངས་རྒྱས་བྱང་སེམས་ཀྱི་མཚན་བཟུང་བ་དང་ལྷ་སྒོམ་པའང་སངས་རྒྱས་རྗེས་སུ་་དྲན་པ་ཡིན་པས་ཅི་མང་བཟླས་ན་ཕན་ཡོན་བསམ་གྱིས་མི་ཁྱབ་ཅིང་། ཁྱད་པར་དུ་ཚེ་འདིར་སངས་རྒྱས་པར་བྱེད་ཐབས། སྒོ་དབང་གིས་ཕྱེས། གཞི་དམ་ཚིག་གིས་བཟུང་། ཐག་ལྟ་བས་བཅད། བོགས་སྒོམ་པས་དབྱུང་། ལ་སྤྱོད་པས་དོར་བ་སྟེ། སྔགས་མཚན་ཉིད་པའི་ཡན་ལག་ཚང་བས་ལྷ་སྒོམ་སྔགས་བཟླས་སོགས་ནི་ཚེ་འདིའམ་འཆི་ཁ་བར་དོའམ་རིང་པོར་མི་ཐོགས་པར་འཚང་རྒྱ་བའི་ལམ་ཡིན་པས་སྒྲ་ཇི་བཞིན་པར་གཟུང་དགོས། གཞན་ཡང་ལུང་དང་བསྟུན་ན། སྙིགས་དུས་སུ་ཐུན་མོང་གི་ཐེག་པ་བས་འབྲས་བུ་མི་འགྲུབ་སྟེ། རྣལ་འབྱོར་མ་ཀུན་ཏུ་སྤྱོད་པ་ལས། གཞན་ཡང་ཕྱི་མའི་དུས་ཀྱི་ཚེ། །དུས་མཐར་དངོས་གྲུབ་མི་ཐོབ་སྟེ། །ཆོས་འདི་དེ་ལྟར་ཤེས་ནས་ནི། །བསམ་པ་ཐམས་ཅད་རྫོགས་བྱེད་ཡིན། །ཞེས་གསུངས་པའི་ཕྱིར། སྔགས་ཀྱི་ཐེག་པས་ནི་དུས་མཐའི་ཚེ་དེར་དངོས་གྲུབ་ཐོབ་སྟེ། ཁྲག་འཐུང་མངོན་འབྱུང་ལས། ཧེ་རུ་ཀ་དཔལ་བཟུང་བྱས་ན། །སྙིགས་མའི་དུས་སུ་འགྲུབ་པར་འགྱུར། །ཞེས་གསུངས་པའི་ཕྱིར་ད་ལྟའི་དུས་སུ་སྔགས་ལ་འཇུག་པ་ཁོ་ན་གལ་ཆེའོ། །བསྐལ་པ་རྫོགས་ལྡན་དུས་ལས་རིམ་པར་བཟླས་པའི་གྲངས་གཉིས་འགྱུར་སོགས་བཟླ་བར་གསུངས་པ་ནི་སངས་རྒྱས་ཀྱི་གསུང་དང་སྔགས་ཀྱི་བྱིན་རླབས་ཉམས་པ་མི་སྲིད་ཀྱང་གདུལ་བྱའི་བློ་ཉམས་ཤིང་ཐེ་ཚོམ་དང་ལས་སྒྲིབ་ཆེ་ཞིང་ཏིང་ངེ་འཛིན་བརྟན་པོ་མེད་པ་ལ་དགོངས་སོ། །སངས་རྒྱས་རེའི་མཚན་བསྒྲགས་པས་འཚང་རྒྱ་བར་གསུངས་པ་དེ་འདྲ་དུས་གཞན་ལ་དགོངས་ནས་བཤད་པ་སྟེ་སྐྱེ་བ་བརྒྱུད་ནས་འཚང་རྒྱ་བའི་རྒྱུར་འགྲོ་བའི་ཕྱིར་དྲང་དོན་ཡང་ཡོད། མཚན་བཟུང་བ་དང་ཐོས་པ་ཙམ་གྱི་གནས་སྐབས་ཀྱི་ཕན་ཡོན་བཤད་པ་རྣམས་ནི་ངེས་པ་སྟེ་སངས་རྒྱས་ཀྱི་མཚན་ཐོས་པས་དུད་འགྲོའི་སྐྱེ་བ་བཟློག་པ་སོགས་ལོ་རྒྱུས་མང་དུ་ཡོད་པའི་ཕྱིར་རོ། །ཡང་སངས་རྒྱས་བདུད་བཞི་བཅོམ་པ་ལ་བདུད་ཀྱིས་གླགས་ལྟ་བ་ཞེས་སོགས་གསུངས་པ་ལ། བྱམས་པའི་སྟོབས་དང་རྒྱལ་བའི་ཆེ་བ་སྟོན་པའི་ཕྱིར་དང་འཇིག་རྟེན་གྱི་ཆེ་རྒུ་དྲེགས་ཅན་རྣམས་ཐོག་མར་འདུལ་བའི་ཕྱིར། བདུད་བསྐུལ་བ་དང་བཅོམ་པ་སོགས་ཚུལ་བསྟན་གྱི་མཛད་པ་སོགས་སྤྱོད་ཡུལ་བསམ་གྱིས་མི་ཁྱབ་པ་ཡིན་ལ། སངས་རྒྱས་ཉིད་ལ་ནི་ཆོས་དབྱིངས་མངོན་དུ་གྱུར་པའི་ཕྱིར་བདུད་ཀྱི་མིང་ཙམ་ཡང་མི་རྒྱུ་ཞིང་གློ་བུར་གྱི་བདུད་ནི་སྤངས་ཟིན་པའི་ཕྱིར་སླར་ལྡང་བ་མི་སྲིད་དེ། དཔེར་ན་དགོས་པའི་དབང་གིས་ཞབས་ལ་སེང་ལྡེང་གི་ཚལ་བ་ཟུག་པ་སོགས་ལས་ཀྱི་རྣམ་སྨིན་མྱོང་བའི་ཚུལ་སྟོན་པ་བཞིན་ནོ། །འདུལ་མངོན་ལས་སངས་རྒྱས་གང་ཟག་རང་རྒྱུད་པ་ལམ་མས་སྦྱང་གི་སངས་རྒྱས་སུ་སྟོན་པ་ནི་གདུལ་བྱའི་ངོར་དྲང་དོན་ཡིན་ལ། ཐེག་པ་ཆེན་པོ་རྣམས་སུ་བསྐལ་པ་གྲངས་མེད་སྔོན་ནས་སངས་རྒྱས་པར་བཤད་ཅིང་ཤཱཀྱ་ཐུབ་པ་སྤྲུལ་པ་ཡིན་པས་དེ་ལ་བདུད་དང་ལས་ཀྱི་རྣམ་སྨིན་མྱོང་བ་སོགས་མི་སྲིད་དོ། །བསྟན་པ་དང་རྗེས་འཇུག་ལ་བདུད་ཀྱི་གླགས་ལྟ་བའང་བསྟན་པ་དངོས་ནི་ཆོས་ཀྱི་སྐུ་ཡིན་པས་གླགས་ལྟ་བ་སྲིད་ཀྱང་གླགས་རྙེད་པར་མི་སྲིད་དེ་བསྟན་པ་རིན་པོ་ཆེ་ཉིད་སེང་གེ་ཤི་བའི་རོ་བཞིན་གཞན་གྱིས་འཇིག་མི་ནུས་པར་བཤད་ལ།
རྗེས་འཇུག་གིས་ཉམས་སུ་ལེན་པའི་ཚེ་བདུད་དང་བདུད་ལས་འབྱུང་བ་ནི། རིན་ཆེན་ཆོས་ཀྱང་དཀོན་ལ་འཚེ་བའང་མང་ཞེས་པས་ཟབ་མོའི་ཆོས་དང་འཕྲད་པ་ལ་བར་ཆད་མང་བ་དེ་ཡང་སེམས་ཅན་རང་རང་གི་བདག་འཛིན་ལས་ཉོན་གྱིས་བསྐྱེད་པ་ཡིན་གྱི་ཕྱིའི་ཡུལ་ན་བདུད་ཅེས་པ་མེད་དེ། སྤྱོད་འཇུག་ལས། འཇིག་རྟེན་དག་ན་འཚེ་བ་གང་ཡོད་དང་། །འཇིགས་དང་སྡུག་བསྔལ་ཇི་སྙེད་ཡོད་པ་རྣམས། །དེ་ཀུན་བདག་ཏུ་འཛིན་པ་ལས་བྱུང་ན། །འདྲེ་ཆེན་དེས་ཀོ་བདག་ལ་ཅི་ཞིག་བྱ། །ཞེས་སོགས་མང་དུ་གསུངས་པའི་ཕྱིར། བདུད་ལ་སོགས་པ་རྣམས་ཕྱི་ན་ཡོད་ན་ནི་སེམས་ཅན་སུ་ལའང་བདུད་ཀྱིས་གླགས་ལྟ་བ་མི་སྲིད་དེ། སངས་རྒྱས་རེ་རེས་ཀྱང་ཁམས་གསུམ་གྱི་བདུད་མ་ལུས་པ་སྤངས་ཟིན་པའི་ཕྱིར། དེས་ན་སེམས་ཅན་རང་རང་གི་བདག་འཛིན་ལས་ཉོན་མ་ཟད་པར་བདུད་ཀྱང་མི་འཛད་དོ། །སེམས་ཅན་སྤྱི་མཐུན་གྱི་འཁྲུལ་གཞི་བདུད་དགའ་རབ་དབང་ཕྱུག་ལྟ་བུའང་རང་རང་གི་ལས་སྣང་ཡུལ་ལ་ཤར་བ་ཡིན་ནོ། །སེམས་ཅན་རྣམས་ཀྱིས་རང་སེམས་ཐུལ་ན་བདུད་ཀྱང་ཐུལ་བ་ཡིན་ཏེ། རྒྱུད་ལས། གང་གིས་རང་གི་སེམས་འདུལ་ན། །གང་ལས་བདུད་ནི་འབྱུང་བར་འགྱུར། །བདུད་མེད་བདུད་ཀྱི་ལས་ཀྱང་མེད། །རང་གིས་སེམས་ཀྱིས་བཅིངས་པ་བཞིན། །ཞེས་གསུངས་པའི་ཕྱིར། ཡང་བཅས་འགལ་དང་སྲུང་སྡོམ་གི་ཉེས་ཕན་ཆེ་ཆུང་སོགས་གསུངས་པ་ལ། སྤྱིར་བཅས་པ་དང་འབྲེལ་ཚུན་ཆད་སྡོམ་པ་སྣ་རེ་བསྲུངས་བའི་ཕན་ཡོན་སྔར་བཤད་པ་ལྟར་ལ་ཉམས་པའི་བཅས་སྡིག་ཀྱི་ཉེས་དམིགས་ལོས་ཡོད། དཔེར་ན་ཞིང་ས་བཟང་པོ་ཡོད་པའི་སོ་ནམས་ལ་བརྩོན་དགོས་སད་སེར་གྱི་གནོད་པའང་བསྲུང་དགོས་ཀྱང་འབྲས་བུ་ལོངས་སྤྱོད་རྒྱུན་མི་འཆད་པའི་བདེ་བ་མྱོང་རྒྱུ་ཡོད་ལ། ཞིང་མེད་པའི་སྤྲང་པོ་ལྟ་བུ་ལ་དེ་དག་མེད་དོ། །དེ་བཞིན་དུ་བཅས་ལྡན་གྱི་རབ་ཏུ་བྱུང་བ་རྣམས་བསླབ་པ་ལ་འབད་ཅིང་ལྟུང་བ་ལས་བསྲུང་དགོས་ཀྱང་རྒྱུ་སྡོམ་པའི་དགེ་བ་དང་འབྲས་བུ་འཕྲལ་ཕུགས་ཀྱི་བདེ་བ་རྒྱུན་མི་འཆད་པ་ཡོད་ལ། བཅས་ཁྲིམས་དང་མི་ལྡན་པའི་ཁྱིམ་པ་ལྟ་བུ་ལ་བསླབ་པ་བསྲུང་བ་དང་འགལ་ཟླ་སྤོང་བའི་བརྩོན་པ་མི་དགོས་ཤིང་། ཉམས་པ་དང་བསྲུངས་པའི་ཉེས་ཕན་ཡང་མེད་དོ། །དེས་ན་སྡོམ་པའི་རྩ་བ་ནས་བསྲུང་དགོས་ཏེ། སོར་སྡོམ་གྱི་རྩ་བའི་ཕམ་པ་གཅིག་བྱུང་ན་ཉིས་བརྒྱ་ལྔ་བཅུ་པོ་ཉམས་ཤིང་སྲུང་ནུས་མེད་པར་བྱེད་པས་ཡན་ལག་གཞན་རྣམས་ཀྱང་ནུས་པ་ཆུང་བ་དང་འགལ་ནའང་ཉམས་པ་ལྟུང་བ་ལ་སྦྱོར་ན་ཉེས་བྱས་ཙམ་རེ་ལས་མི་སྐྱེད་པ་ཡིན་ཞིང་ལྟུང་བ་དེ་ལས་ཡན་ལག་ལྷག་མ་ཙམ་དེ་དག་བསྲུངས་པས་སྐྱོབ་མི་ནུས་པས་དམྱལ་བར་ངེས་པར་ལྟུང་སྟེ། ཨེ་ལའི་འདབ་ཀྱི་ལོ་རྒྱུས་དང་སྣ་རེ་ཉམས་སྣ་རེ་བསྲུངས་པའི་ཉེས་ཕན་ལས་བདེ་སྡུག་འདྲེས་མ་མྱོང་ཚུལ་གྲོ་བཞིན་སྐྱེས་ཀྱི་གཏམ་རྒྱུད་སོགས་མང་དུ་ཡོད་པའི་ཕྱིར་རོ། །བྱང་སྡོམ་ཉམས་ནའང་དམྱལ་བར་སྐྱེ་སྟེ་བྱང་སེམས་ལ་ཕྲག་དོག་གམ་ཁྲོ་བ་ལྟ་བུ་ཤིན་ཏུ་ལྟུང་བ་ཆེན་པོ་བྱུང་ན་གཉེན་པོ་སེམས་བསྐྱེད་དང་བཅས་པ་མཐུ་མེད་པར་བྱེད་པས་ན་སྨོན་སེམས་ཙམ་རེ་ཡོད་པས་རེ་ཞིག་མི་སྐྱོབ་ཅིང་འཇུག་སེམས་བསྲུངས་པའི་དགེ་བའི་ས་བོན་ཙམ་རེ་ཡོད་ཀྱང་ལན་གྲངས་གཞན་ལ་སྨིན་པའི་ལས་སུ་འགྲུབ་པའི་ཕྱིར། བྱང་ཆུབ་ཀྱི་སེམས་བསྲུངས་བས་བྱང་སེམས་གཞན་ལ་སྐུར་འདེབས་ཀྱི་རྒྱུ་མཐུན་མྱོང་ལ་རྣམ་་་སྨིན་དམྱལ་བ་སོགས་མི་མྱོང་བའི་ལུང་ཡང་ཡོད་དོ། །སེམས་བསྐྱེད་ཀྱིས་མཚམས་མེད་པའི་སྡིག་པ་སོགས་ཟིལ་གྱིས་གནོན་པར་གསུངས་པ་རྣམས་ནི་རང་བཞིན་གྱི་་སྡིག་པ་སྔར་ཡོད་རྣམས་རེ་ཞིག་རྣམ་སྨིན་མི་འབྱིན་ཅིང་ཉེས་པ་རིམ་གྱིས་སྲབ་པ་ལ་དགོངས་པ་ཡིན། འདི་ནི་བཅས་ལྟུང་ཡིན་ལ་བསྒོམ་པའི་སྟོབས་ལས་བྱུང་བའི་བཟོད་པ་དང་དོན་དམ་སེམས་བསྐྱེད་དང་ཟག་མེད་ཀྱི་སྡོམ་པ་མ་སྐྱེས་བར་དུ་ལས་ཀྱི་དབང་གིས་ངན་སོང་དུ་མི་སྐྱེ་བའི་ངེས་པའང་མེད་དེ། ལས་ཀྱི་རྣམ་པར་སྨིན་པ་བསམ་མི་ཁྱབ། །སྙིང་རྗེའི་བདག་ཉིད་ཅན་ཡང་དུད་འགྲོར་སྐྱེ། །ཞེས་དང་སངས་རྒྱས་ཀྱི་སྐྱེས་རབས་རྣམས་ལས་འབྱུང་བ་ལྟར་ཡིན་ནོ། །འོན་ཀྱང་སེམས་བསྐྱེད་བཏང་བའི་རྩ་ལྟུང་མ་བྱུང་ན་ལྟུང་བ་གཞན་གྱིས་ལན་རེར་དམྱལ་བར་འཕེན་ཡང་འཕེན་བྱེད་ཀྱིས་རྣམ་སྨིན་གཅིག་འཕངས་པ་དེ་ལ་རྫོགས་བྱེད་ཀྱིས་ཚེ་ཚད་དང་སྡུག་བསྔལ་གྱི་ཁྱད་པར་རྣམས་ཡུད་ཙམ་གྱིས་རྫོགས་ཏེ་མྱོང་ནས་སེམས་བསྐྱེད་ཀྱི་སྟོབས་ལས་མྱུར་དུ་ཐར་བར་འགྱུར་བའང་ཡོད་དོ། །སྔགས་ཀྱི་དབང་བསྐུར་ཐོབ་པའི་དམ་སྡོམ་ཚུལ་བཞིན་མ་བྱུང་བར་ཉམས་ན་ལྷ་བསྒོམ་སྔགས་བཟླས་ཀྱི་ཕན་ཡོན་མང་པོ་བཤད་པས་མི་སྐྱོབ་པར་ངེས་པར་རྡོ་རྗེའི་དམྱལ་བར་འགྲོ་སྟེ་བསྲུངས་བའི་ཕན་ཡོན་ལ་ཟབ་མྱུར་གྱིས་ཁྱད་པར་ཡོད་པ་བཞིན་ཉམས་པའི་ཉེས་དམིགས་ལའང་ཁྱད་པར་ཆེས་ཡོད་པའི་ཕྱིར། ཁྱད་པར་དུ་བླ་མ་སྨོད་པའི་རྩ་ལྟུང་དང་བཀའ་འདས་ཀྱི་རྩ་ལྟུང་བྱུང་ན་ནི་དེ་མ་བཅོས་ཀྱི་བར་དུ་ལམ་བསྒྲུབས་པ་ལ་འབྲས་བུ་མེད་ཅིང་ཡན་ལག་གཞན་བསྲུངས་པས་ཀྱང་ཕན་པ་མེད་དེ། དེས་ན་སྡོམ་པ་སྣ་རེ་ཙམ་ཡོད་པ་དང་བསྟན་པ་ལ་ཞུགས་པ་ཙམ་བྱས་པའི་འབྲས་བུ་ནི་་འཁོར་བའི་མཐའ་ལ་འབྱུང་གི ཉམས་པའི་འབྲས་བུ་ནི་འཕྲལ་དུ་འབྱུང་བས་གནས་སྐབས་སུ་ནི་ཕན་ཡོན་ལས་ཉེས་དམིགས་ཆེའོ། །ཡང་ཆོས་ལ་འབྲེལ་བའི་བག་ཆགས་ཡོད་པའི་ངན་སོང་གི་སེམས་ཅན་རྣམས་ནི་ངན་འགྲོ་གཞན་དང་ཡང་མི་འདྲ་སྟེ། ཨོ་རྒྱན་ཆེན་པོས། ལོ་རེ་བཞིན་དུ་དབང་བསྐུར་བྱིན་བརླབས་ཞུས། །ལོ་བརྒྱ་ལོན་ན་དབང་བརྒྱ་ཐོབ་པ་ཡིན། །ཕྱི་མ་དུད་འགྲོར་སྐྱེས་ཀྱང་དབང་ཆེར་སྐྱེ། །ཞེས་གསུངས་པའི་ཕྱིར་དགེ་སྡིག་གི་རྒྱུ་འབྲས་བསླུ་མེད་འདི་ཡང་ཤིན་ཏུ་ཡིད་ཆེས་པའི་གནས་སུ་བལྟ་དགོས་སོ། །ཇོ་བོ་རྗེ་ལྷ་གཅིག་གིས། གཞན་ལས་འབྲས་ལ་ཅུང་ཟད་གཡེལ་བ་གཟིགས་ནས་ལས་འབྲས་ལ་གཟོབ། ལས་འབྲས་འདི་ཕྲ། སྙིང་ཁམས་མ་ཆེ། ཚེ་ཕྱི་མ་ལ་ཇི་ལྟར་འགྱུར་ཞེས་སྤྱན་ཆབ་འབྲུལ་ལོ། །དེའི་ཕྱིར་སྡོམ་པ་གསུམ་པོའི་བཅས་འགལ་ཐམས་ཅད་ཇི་མི་སྙམ་དུ་མི་འཇོག་པར་སྔར་བྱས་ལ་འགྱོད་སེམས་དང་ཕྱིན་ཆད་སྲོག་ལ་བབས་ཀྱང་མི་བྱེད་པའི་སྡོམ་སེམས་ཀྱིས་བཤགས་སྦྱངས་ལ་འབད་ན་ནི་རྣམ་སྨིན་མྱོང་མི་དགོས་ཀྱང་ལམ་སྟེགས་ཀྱི་ཡོན་ཏན་ཐོབ་པ་ལ་ནི་ཤིན་ཏུ་འགོར་བས་དང་པོ་ནས་མི་ཉམས་པ་ལ་འབད་དགོས། བཤགས་པ་ལ་ཁག་འགེལ་ཏེ་ལྟུང་བ་ལ་བག་མེད་དུ་སྤྱོད་པ་ནི་སྨན་ལ་ཁག་འགེལ་ཏེ་དུག་ལ་འཛེམ་མེད་དུ་སྤྱོད་པ་བཞིན་ནོ། །མདོར་ན་བདག་ནི་འདི་ལྟར་སྙམ་སྟེ། རང་བཞིན་གྱི་དགེ་བ་བར་མ་ཙམ་རེས་མཐོ་རིས་ནས་མཐོ་རིས་སུ་སྐྱེས་པ་བས། སྡོམ་པ་གསུམ་ཞུས་ཏེ་ཉམས་པས་ངན་སོང་ནས་ངན་སོང་དུ་འགྲོ་བར་གདམས་པ་ཡིན་ལགས། དེར་མ་ཟད་ལས་དང་ལས་ཀྱི་རྣམ་པར་སྨིན་པ་ནི་བསམ་གྱིས་མི་ཁྱབ་བོ་ཞེས་གསུངས་པས་འདི་རིགས་ཀྱི་རྣམ་བཞག་མཐར་ཐུག་པ་ནི་རྣམ་མཁྱེན་མ་ཐོབ་བར་ཇི་བཞིན་དཔོག་མི་ནུས་ལ། ཕྱོགས་ཙམ་རེ་ལ་ལུང་དང་རིགས་པས་ད་དུང་ཡང་འཆད་པར་སྤྲོ། དེ་ལྟར་དམ་པ་ཁྱོད་ཀྱིས་དྲི་བ་འདི་ནི་བསྟན་པ་ཐམས་ཅན་འགལ་མེད་དུ་ཉམས་སུ་ལེན་ཅིང་མི་ལུས་དོན་ཅན་དུ་བྱེད་པ་རྣམས་ལ་གནད་འགག་ཆེན་པོ་གཅིག་ཡོད་པར་ཤེས་ཏེ། འཕྲལ་དུ་བློ་ལ་གང་དྲན་ཙམ་བྲིས་པ་དེ་ག་ལགས། སྒྲའི་ཡི་གེའི་དོན་གསུངས་པ་འདི་ཟུར་གསལ་ཞུ། ཞེས་གངས་ཅན་གྱི་རྡོ་རྗེ་འཆང་ཆེན་པོ་འཇམ་དབྱངས་མཁྱེན་བརྩེ་དབང་པོའི་དྲུང་ཡིག་མཁས་པ་ཚེ་རིང་བཀྲ་ཤིས་ཀྱིས་དགོངས་བཞེད་དྲིས་ལན་དུ་མང་དུ་ཐོས་ཀྱང་དོན་ལ་བླུན་པོའི་མཚན་གཞི་ཅན་མཁས་པའི་སྒྲོ་བཏགས་པ་རྨེ་རི་དགེ་སློང་བསོད་ནམས་ཆོས་འགྲུབ་ཀྱིས་དཔལ་སྤུངས་ཡང་ཁྲོད་ནས་བྲིས་པ་འདི་ཀུན་གྱི་ཐུགས་ཉམས་སུ་འཐད་པར་གྱུར་ཅིག །སརྦ་མངྒ་ལཾ། དགེའོ།། །། ༈མཁན་ཆེན་ཞི་བ་འཚོ། ༈ཆོས་རྒྱལ་ཁྲི་སྲོང་ལྡེའུ་བཙན།
༄༅། །སྔགས་པ་ལ་སྤྲིང་པའི་གཏམ་བཤགས་ལེ་བཞི་པའི་ཊཱི་ཀ་དམ་ཚིག་རྒྱལ་མཚོའི་གསལ་བྱེད་ཅེས་བྱ་བ།
རིག་འཛིན་༧འཇིགས་མེད་གླིང་པས་མཛད།
༈ དཔལ་རྡོ་རྗེ་ཅན་ལ་ཕྱག་འཚལ་ལོ། །
དབྱིངས་ཀྱི་རྟག་པ་རྡོ་རྗེའི་སྐུ། །
ཀུན་ནས་ཀུན་ཏུ་བཟང་པོའི་ཞལ། །
ངོ་བོ་ཉིད་མེད་ཡེ་ཤེས་སྐུ། །
བདེ་ཆེན་བྱང་ཆུབ་སེམས་ལ་འདུད། །
འདིར་ཆོས་རྒྱལ་ལུང་བསྟན་རྡོ་རྗེའི་ཆོས་ཆར་ཏནྟྲ་ཆེན་པོ་སྡེ་བཅོ་བརྒྱད་དུ་གྲགས་པའི་ནང་ཚན་གླང་པོ་ཆེ་རབ་ཏུ་འབོག་པ་སྟེ། སྐྱེས་བུ་རྣམས་ཀྱི་སྲོག་རྩར་རླུང་ཞུགས་ཏེ་སྨྱོ་པའི་ཕྱི་ནས་དབུ་མར་སེམས་འདུས་པའི་ཆོས་ཉིད་ངོ་མ་འཕྲོད་པ་ལ་བོག་པར་འདོགས་པ་ལྟར། འདིར་བླ་ན་མེད་པའི་རྒྱུད་སྡེ་རིན་པོ་ཆེ་ཀུན་རྫོབ་ཀྱི་ཚིག་ཙམ་ལ་མི་རྟོན་པར་ཆོས་ཉིད་ཀྱི་དོན་རྣམ་པར་མི་རྟོག་པ་ལ་གཙོ་བོར་རྟོན་པའི་ཆོས་ཀྱི་རབ་ཏུ་བྱེད་པ་ལས། བཤགས་པའི་རྒྱུད་ཀྱི་ལེའུ་བཞི་པའི་དོན་བརྗོད་མེད་དོན་བཤགས་ཀྱི་ཊཱི་ཀས་གསལ་བར་བསྟན་པ་ལ། ཨོཾ་ཡེ་ཤེས་སྐུ་མཆོག་རང་བཞིན་དཀྱིལ་འཁོར་ནི། །ཟླ་རྒྱས་བཞིན་དུ་སྤྲོས་པ་མི་མངའ་ཡང་། །ཐུགས་རྗེའི་ཉི་གསལ་འོད་བཞིན་སྙོམས་མཛད་པ། །འདིར་གཤེགས་བདག་ལ་དགོངས་ཤིང་བཞུགས་སུ་གསོལ། །ཅེས་པ་ནི། སངས་རྒྱས་ཆོས་ཀྱི་སྐུ་རྟག་ཏུ་སྤྲོས་པ་ཐམས་ཅད་དང་བྲལ་བའི་དབྱིངས་ནས་ཡེ་ཤེས་ཀྱི་འཁོར་ལོ་སད་པར་བྱས་ཏེ་ཚོགས་ཞིང་དྲང་བའི་དོན་ཏེ། ཡུལ་དང་ཡུལ་ཅན་གྱི་རྟོག་དཔྱོད་ལ་མི་འཇུག་ཅིང་། བདེ་བར་གཤེགས་པའི་ཁམས་ཀྱི་ཡེ༵་ཤེ༵ས་རང་གསལ་བའི་ཆོས་ཉིད་ནི་གཟུགས་ཀྱི་སྐུ་ལས་འདས་པས་ཆོས་ཀྱི་སྐུ༵འི་མཆོག༵་སྟེ་སུས་ཀྱང་མ་བཅོས་པར་རང༵་བཞི༵ན་གྱི་དཀྱི༵ལ་འཁོ༵ར་ཆེན་པོའི་བདག་ཉིད་ནི༵་ཟླ༵་བའི་དཀྱིལ་འཁོར་འོད་སྣང་ཕྱིར་གསལ་དུ་རྒྱས༵་པ་བཞི༵ན་དུ༵་རྟོག་པ་སྣ་ཚོགས་ཀྱི་སྤྲོས༵་པ༵་མི༵་མང༵འ་ཡང༵་ཕྱོགས་རིས་བྲལ་བའི་ཐུག༵ས་རྗེ༵འི་རང་གཟུགས་ཉི༵་མ་ལྟར་གསལ༵་ཞིང་བྱམས་པའི་འོད༵་ཟེར་སེམས་ཅན་ལ་བུ་བཞི༵ན་དུ་སྙོམ༵ས་པར་འཇུག་པར་མཛ༵ད་པ༵་གང་ཞིག་གཟུགས་ཀྱི་སྐུ་རྣམ་པ་ཐམས་ཅད་པའི་བདག་ཉིད་ཅན་དུ་དེང་འདི༵ར་གཤེ༵གས་ནས་བད༵ག་ཅག་ལ་སོགས་པ་ཐམས་ཅད་ལ༵་དགོ༵ངས་ཤིང༵་བཞུག༵ས་སུ༵་གསོ༵ལ། ཅེས་སོ། །བརྗོད་མེད་ཤེས་རབ་མི་གཡོ་ཆོས་ཀྱི་སྐུ། །བདེ་ཆེན་ལོངས་སྤྱོད་རྫོགས་སྐུ་རིགས་ལྔའི་གཙོ། །ཐུགས་རྗེ་ཐབས་མཁས་རྒྱ་ཆེར་རོལ་པ་ཡི། །ཞི་ཁྲོ་སྤྲུལ་པའི་སྐུ་ལ་ཕྱག་འཚལ་ལོ། །ཞེས་པ་ནི། ཡོད་མེད་རྟག་ཆད་ཀྱི་དོན་ལ་བརྗོད༵་དུ་མེད༵་པའི་ངོ་བོ་ཉིད་ཀྱི་ཤེས༵་རབ༵་ཀུན་ནས་མི༵་གཡོ༵་མི་འགྱུར་བ་ཆོས༵་ཀྱི༵་སྐུ༵་རྣམ་པ་ཐམས་ཅད་པ་གང་ཞིག སྡུག་བསྔལ་བ་དང་། ཀུན་འབྱུང་བ་ལ་སོགས་ཏེ་ཟག་པ་ཐམས་ཅད་དང་བྲལ་བའི་བདེ༵་བ་ཆེན་པོའི་རང་བཞིན་ལ་ངེས་པ་ལྔ་ལྡན་དུ་ལོང༵ས་སྤྱོད༵་ཅིང་ཡོན་ཏན་ཐམས་ཅད་རྫོ༵གས་པའི་སྐུ༵་དེ་བཞིན་གཤེགས་པ་རིག༵ས་་ལྔ༵འི་བདག་ཉིད་ནི་གཙོ༵་བོ་སྟེ། གང་གི་ཐུགས༵་རྗེ༵་ཆེན་པོ་དང་ཐབས་ལ་མཁས༵་པས་གདན་གསུམ་ཚང་པའི་དཀྱིལ་འཁོར་གྱི་རྣམ་པ་རྒྱ༵་ཆེ༵ར་རོལ༵་པ༵འི༵་སྐུར་སྟོན་པ་ནི་ཞི༵་བ་བཞི་བཅུ་རྩ་གཉིས་དང་། ཁྲོ༵་བོ་ལྔ་བཅུ་རྩ་བརྒྱད་དེ་སྤྲུལ༵་པའི༵་སྐུ༵་དཀྱིལ་འཁོར་གྱི་བདག་ཉིད་ཅན་རྣམས་ལ༵་ཕྱག༵་འཚལ༵་ལོ༵་ཞེས་པའི་དོན་ནོ། །དངོས་སུ་འབྱོར་དང་ཡིད་ཀྱིས་རྣམ་སྤྲུལ་པའི། །ཀུན་ཏུ་བཟང་པོ་བླ་མེད་མཆོད་སྤྲིན་གྱིས། །མཁའ་དབྱིངས་རྣམ་དག་རྒྱ་ཆེར་ཡོངས་བཀོད་དེ། །ཕྱི་ནང་གསང་བའི་མཆོད་པ་རྒྱ་མཚོས་མཆོད། །ཅེས་པ་ནི། བླ་ན་ཡོད་པ་དངོ༵ས་སུ༵་འབྱོར༵་པ་དང༵་། བླ་ན་མེད་པ་ཡིད༵་ཀྱི༵ས་རྣ༵མ་པར་སྤྲུལ༵་པའི༵་བྱང་ཆུབ་སེམས་དཔའ་ཀུན༵་ཏུ༵་བཟ༵ང་པོ༵འི་ཏིང་ངེ་འཛིན་རྣམ་པ་ཐམས་ཅད་པས་བླ༵་ན་མེད༵་པར་སྤྲུལ་པའི་མཆོད༵་སྤྲིན༵་གྱིས༵་རྣམ་ཐར་གསུམ་དང་ལྡན་པའི་ཀུན་ཏུ་བཟང་མོའི་མཁའ༵་དབྱིང༵ས་ཆོས་ཉིད་ཀྱི་ནམ་མཁའ་རྣ༵མ་པར་དག༵་པའི་ཁྱོན་ཐམས་ཅད་རྒྱ༵་ཆེར༵་ཡོང༵ས་སུ་བཀོད༵་དེ༵། དབང་པོས་ཡུལ་ལ་སྤྱོད་པ་ཕྱིའི༵་མཆོད་པ་དང་། དབང་ཤེས་ཀྱིས་བདེ་སྟོང་དུ་སྤྱོད་པ་ནང༵་གི་མཆོད་པ་དང་། དེ་དག་གི་ངོ་བོ་མཆོད་བྱ་མཆོད་བྱེད་ལས་འདས་པར་རྟོགས་པ་དེ་ཁོ་ན་ཉིད་གསང༵་བའི༵་མཆོད༵་པ༵་དེ་དག་ཐམས་ཅད་ཀྱང་རྣམ་པ་རྒྱ་ཆེ་ལ་དོན་དབྱིངས་ཟབ་པའི་ཆ་ནས་རྒྱ༵་མཚོ༵ས་མཆོ༵ད་ཅེས་སྨོས་པའོ། །ཀུན་ཏུ་བཟང་མོ་གསང་བའི་བྷ་ག་ལ། །རྒྱལ་བའི་དཀྱིལ་འཁོར་མ་ལུས་རབ་འབྱམས་ཀུན། །འདུ་འབྲལ་མེད་པའི་ངང་དུ་རོ་གཅིག་པས། །གཉིས་མེད་བྱང་ཆུབ་སེམས་ཀྱིས་མཉེས་གྱུར་ཅིག །ཅེས་པ་ནི། མཆོད་པའི་ཕྱག་རྒྱ་ཆེན་པོ་སྟེ། དེ་ལ་ཀུན་རྫོབ་དང་དོན་དམ་གཉིས་ལས། དང་པོ་ནི། རྣམ་བཅས་ལྷ་མོ་ལ་བསྟེན་ནས་ཀུན༵་ཏུ༵འམ་དུས་གསུམ་གྱི་རྟོགས་པ་འགགས་པར་བྱེད་པས་ན་བཟང༵་མོ༵་སྟེ། དེ་ཉན་ཐོས་ཀྱི་ཐེག་པ་ཅན་ལ་སོགས་སྐལ་མེད་ལ་གསང༵་བའི༵་དོན། རྣམ་ཐར་སུམ་ལྡན་གྱི་བདག་ཉིད་ཅན་དུ་མཚོན་པའི་བྷ༵་གའི༵་དབྱིངས་ག་ལ༵་བར་རྒྱལ༵་བའི༵་དཀྱིལ༵་འཁོར༵་མ༵་ལུས༵་ཤིང་ལུས་པ་མེད་པ་རབ༵་ཏུ་འབྱམས་ཀླས་པ་ཀུན༵་གདན་གསུམ་འདུ༵་འབྲ༵ལ་མེད༵་པའི༵་ངང༵་དུ༵་རོ༵་གཅིག༵་པས༵་བཞུགས་པ་ལ། ཞུ་བ་དེས་དྲངས་པའི་ཡབ་ཡུམ་གཉི༵ས་སུ་མེད༵་པའི་བྱང༵་ཆུབ༵་སེམ༵ས་ཀྱི༵་དམ་པས༵་མཉེས༵་པར་གྱུར༵་ཅིག༵་སྟེ་ལྷན་སྐྱེས་ཀྱི་བདེ་ཆེན་དང་མཇལ་བའི་དོན་ཏོ། །གཉིས་པ་ལྟར་ན། དུས་གསུམ་ཀུན༵་ཏུ༵་རྟོག་པ་དང་བྲལ་བས་ན་བཟང༵་མོ༵་སྟེ། དེ་ཉིད་སོ་སོ་སྐྱེ་བོ་རྣམས་ལ་རང་བཞིན་གྱིས་གབ་པས་ན་གབ་པའི་གསང་བ་དང་། དབང་བསྐུར་མ་ཐོབ་པ་དང་། སྐལ་མེད་ལ་སྦ་བའི་ཕྱིར་ན་སྦས་ཏེ་གས༵ང་བའི༵་དོན་སྟོང་པ་ཉིད་དང་། མཚན་མ་མེད་པ། སྨོན་པ་མེད་པའི་དབྱིངས་རྡོ་རྗེ་བཙུན་མོའི་བྷ༵་ག༵་ལ༵་རྒྱལ༵་བའི༵་དཀྱིལ༵་འཁོར༵་མ༵་ལུས༵་ཤིང་རབ༵་ཏུ་འབྱམ༵ས་ཀླས་པ་ཀུན༵་ཆོས་ཉིད་བརྗོད་པ་དང་བྲལ་བའི་ཀློང་ཆེན་པོར་དུས་གསུམ་འདུ༵་འབྲལ༵་མེད༵་པའི༵་ངང༵་དུ༵་ཆོས་མཉམ་པར་རོ༵་གཅིག༵་པ༵ས་ན། གཉིས༵་སུ་མེད༵་པ་དོན་དམ་པའི་བྱང༵་ཆུབ་སེམས༵་ཀྱི་རྟོགས་པ་ཁྱད་པར་ཅན་གྱིས༵་མཉེ༵ས་པར་གྱུ༵ར་ཅིག༵་ཅེས་པའོ། །སེམས་ཀྱི་རང་བཞིན་ཆོས་ཉིད་ནམ་མཁའ་ཆེ། །ཆོས་རྣམས་རྣམ་དག་ཡེ་ནས་འོད་གསལ་ཞིང་། །རྣལ་འབྱོར་ཉིད་དབྱིངས་སྨྲ་བསམ་བརྗོད་ལས་འདས། །མཉམ་ཉིད་བྱང་ཆུབ་སེམས་ལ་རྟག་ཏུ་འདུད། །ཅེས་པ་ནི། བསྟོད་པའི་ཕྱག་རྒྱ་ཆེན་པོ་སྟེ། སེམ༵ས་ཀྱི༵་རང༵་བཞིན༵་ནམ་མཚན་ཉིད་ནི་མཚོན་བྱེད་དཔེའི་ནམ་མཁའ་སྟོང་ལ་གོ་འབྱེད་པ་ཙམ་མ་ཡིན་པར། མཚོན་བྱ་ཆོས༵་ཉིད༵་ཀྱི་ནམ༵་མཁའ༵་ཆེན༵་པོ། ཀུན་རྫོབ་དང་མཚན་མའི་ཆོས༵་ཅན་རྣམ༵ས་རྣ༵མ་པར་དག༵་པའི་ཆོས་ཉིད་ཡེ༵་ནས༵་རང་བཞིན་གྱི་འོད༵་གསལ༵་ཞིང༵་ཞི་བ་ཆེན་པོའི་བདག་ཉིད་ཅན་དེ་ཁོ་ན་ཉིད་ལ་རྣལ༵་དུ་འབྱོར༵་པའི་སྟོང་པ་ཉིད༵་ཀྱི་དབྱི༵ངས་ཚིག་ཏུ་སྨྲ༵་བ་དང་། བློས་བསམ༵་པ་དང་། རྗོད་བྱེད་ཀྱིས་མཚོན་པའི་ཡུལ་ལས༵་འད༵ས་པ༵་སྟེ། འཁོར་འདས་རོ་མཉམ༵་གྱི་ཆོས་ཉིད༵་དོན་དམ་པའི་བྱང༵་ཆུབ༵་ཀྱི་སེམ༵ས་ལ༵་དྲན་པ་ཉེ་བར་གཞག་པས་རྟག༵་ཏུ༵་འདུད༵་ཅེས་པའི་དོན་ཏོ། །ཀུན་བཟང་རྫོགས་ཆེན་ཡེ་ནས་གདལ་བ་ལ། །ཕྱི་ནང་གསང་བའི་དཀྱིལ་འཁོར་བཀོད་པ་ནི། །ཞེས་པ་ནི། དུས་གསུམ་གྱི་རྟོག་པ་དང་བྲལ་བ་དུས་མེད་ཀུན༵་ཏུ་བཟང༵་པོ། རང་བཞིན་རྫོག༵ས་པ་ཆེན༵་པོ་ཡེ༵་ནས༵་ཀུན་ཁྱབ་ཏུ་གདལ༵་བ༵་ལ༵། ཕྱི༵་བུམ་དབང་གི་དམ་ཚིག་དང་འབྲེལ་པའི་བསྐྱེད་རིམ། ནང༵་གསང་དབང་དང་གསུམ་པའི་དམ་ཚིག་དང་འབྲེལ་བ་རྫོགས་རིམ། གསང༵་བ༵་བཞི་པ་ཚིག་དབང་དང་འབྲེལ་བ་ལྷན་ཅིག་སྐྱེས་པའི༵་ཡེ་ཤེས་ཏེ། དཀྱིལ༵་འཁོ༵ར་གསུམ་གྱི་བདག་ཉིད་ཅན་སྟོན་པའི་བཀོད༵་པ༵་ནི༵། སྣང་སྲིད་རྣམ་དག་ལྷ་དང་ལྷ་མོའི་དབྱིངས། །བྱུང་དང་འབྱུང་འགྱུར་ཡབ་ཡུམ་ལྷུན་རྫོགས་རྣམས། །ཞེས་པས་ཕྱིའི་དཀྱིལ་འཁོར་བསྟན་ཏེ། དེ་ཡང་རྒྱལ་བའི་ཁམས་ལ་སྣང༵་སྲིད༵་སྣོད་བཅུད་དུ་འཛིན་པའི་རྟོགས་པ་རང་མ ཚན་པ་མེད་ཅིང་། མ་དག་པ་དང་ཅུང་ཟད་དག་པ་ལ་སོགས་པའི་ཆ་ལས་འདས་པ་དག་པ་རབ་འབྱམས་ཆེན་པོའི་ཆོས་ཉིད་དུ་རྣམ༵་པར་དག༵་པས་ཞིང་ཁམས་རྒྱ་མཚོ་ལྷ༵་དང༵་ལྷ༵་མོའི༵་དཀྱིལ་འཁོར་དུ་ཡེ་ནས་སངས་རྒྱས་པའི་དབྱིང༵ས། ཕུང་པོ་ལྔ་དང་། འབྱུང་བ་ལྔ་ནི་གཤེགས་པ་གཤེགས་མ་དབང་པོ་དང་དབང་ཤེས། ཡུལ་དུས་སྐྱེ་མཆེད་རྣམས་ནི་རྒྱལ་སྲས་སངས་རྒྱས་འཕགས་པའི་རྣམ་པ་ཅན་དུ་གདོད་ནས་དག་པ་ལས་གནས་་འགྱུར་གྱི་ཚུལ་དུ་མ་ཡིན་པས་ན་བྱུང༵་བ་ད༵ང་། འཁོར་བའི་ཁམས་ཀྱང་བདེ་གཤེགས་སྙིང་པོའི་རང་བཞིན་ཅན་ཡིན་པས་གདོད་ཀྱི་གདན་གསུམ་ཚང་བའི་དཀྱིལ་འཁོར་དུ་གནས་འགྱུར་གྱི་ཚུལ་དུ་འཚང་རྒྱ་བའི་ཕྱིར་ན་འབྱུང༵་འགྱུར༵་ཏེ། དེ་ཐམས་ཅད་ཀྱང་སྣང་སྟོང་ཐབས་ཤེས་ཟུང་དུ་འཇུག་པས་ཡབ༵་ཡུམ༵་གྱི་ཚུལ་དུ་ལྷུན༵་གྱིས་རྫོག༵ས་པ་རྣམས༵་སོ། །གསང་ཆེན་རབ་དགྱེས་གཟུངས་ཆེན་བདག་ཉིད་མའི། །མཁའ་དབྱིངས་ཀློང་ཡངས་པདྨོར་འཁྱིལ་བ་ལ། །གཉིས་མེད་ཐིག་ལེ་ཆེན་པོར་འོད་གསལ་ཞིང་། །ཞེས་པས་ནང་གི་དཀྱིལ་འཁོར་བསྟན་ཏེ། གསང༵་བ་ཆེན༵་པོ་མཆོག་ཏུ་མི་འགྱུར་བའི་བདེ་ཆེན་ལ་རབ༵་ཏུ་དགྱེས༵་ཤིང་དགའ་བ་བཞིའི་ཡེ་ཤེས་དམ་པའི་གཟུང༵ས་ཅན༵་ཀུན་ཏུ་བཟང་མོའི་བདག༵་ཉིད༵་མའི༵། རྡོ་རྗེ་བཙུན་མོའི་མཁའ༵་ནམ་མཁའི་དབྱིང༵ས་ལྟར་ཀློང༵་ཡང༵ས་ཤིང་། པ༵དྨ་ལྟར་འཁོར་བའི་འདམ་རྫབ་ཀྱིས་མ་གོས་པར་རྣམ་ཐར་སུམ་ལྡན་གྱི་རང་བཞིན་ཉིད་དུ་འཁྱིལ༵་བ༵་ལ༵། དེ་བཞིན་གཤེགས་པ་རྣམས་ཀྱང་བདེ་སྟོང་གཉིས༵་སུ་མེ༵ད་པའི་ཡེ་ཤེས་ཀྱི་ཐིག༵་ལེ༵་ཆེན༵་པོ༵ར་ཐར་པ་བསྟེན་པར་མཛད་ཅིང་ཆོས་ཉིད་བསམ་གྱིས་མི་ཁྱབ་པའི་ངང་དུ་འོད༵་གས༵ལ་ཞིང༵་ཞི་བ་ནི་ནང་གི་དཀྱིལ་འཁོར་རོ། །མ་བཅོས་སྤྲོས་མེད་བྱང་ཆུབ་སྙིང་པོའི་སྐུ། །ཅིར་ཡང་སྣང་བ་བདེ་ཆེན་གཡུང་དྲུང་ལྷ། །ཞེས་པས་གསང་བའི་དཀྱིལ་འཁོར་བསྟན་ཏེ། །དེ་ཁོ་ན་ཉིད་ཀྱི་དོན་རྟོག་གེའི་བློས་མ༵་བཅོས༵་ཤིང་། རྟག་ཆད་ཀྱི་སྤྲོས༵་པ་དང་སྐྱེ་འགག་གཉིས་སུ་མེད༵་པ་ནི་བྱང༵་ཆུབ༵་སྙིང༵་པོའི༵་སྐུ༵་སྟེ། ནམ་མཁའ་སྟོངས་པ་ལས་ཆོ་འཕྲུལ་སྣ་ཚོགས་སུ་ཤར་བ་ལྟར། ཆོས་ཉིད་དེའི་རང་བཞིན་ཅིར༵་ཡང༵་སྣང༵་ཞིང་ཀུན་ཏུ་འགྲོ་བ༵་ཅན་ཡིན་ཡང་། ངོ་བོའི་ཆ་ནས་མཆོག་ཏུ་མི་འགྱུར་བ་བདེ༵་བ་ཆེན༵་པོའི་བདག་ཉིད་རྣམ་པ་ཐམས་ཅད་པའི་་མཆོག་ལྡན་ལ་གཡུང༵་དྲུང༵་གི་ལྷའི༵་སྒྲས་གཞོམ་གཞིག་འཕོ་འགྱུར་དང་བྲལ་བ་ནི་གསང་བ་དེ་བཞིན་ཉིད་ཀྱི་དཀྱིལ་འཁོར་རོ། །འདི་ནས་མར་ཚིག་དོན་གོ་སླ་བས་གཞུང་འགྲེལ་སྟབས་གཅིག་ཏུ་བཤད་པར་བྱ་སྟེ། དེ་ལྟར་དཀྱིལ་འཁོར་གྱི་ཐ་སྙད་གསུམ་དུ་བཞག་པའང་ངོ་བོ་ཉིད་ཀྱི་ཀློང་ན་འདུ༵་འབྲལ༵་མེ༵ད་ཅིང་ཆོས་མཉམ་པ༵་ཉིད་ཀྱང་་བསོད་ནམས་དམན་པ་རྣམས་ལ་གབ་པ་ལྟར་བཞུགས་པས་གསང༵་བའི༵་དཀྱིལ༵་འཁོར༵་ནི༵་ཞེས་སྨོས་པ་སྟེ། སྤྲུལ་གཞི་བདག༵་ཉིད༵་ཆེན༵་པོ༵་ཀུན་བཟང་ཡབ་ཡུམ་དང་། མཛད་པ་ཡོངས་སུ་རྫོགས་པའི་རིག༵ས་ལྔ༵་ཡབ༵་ཡུམ༵་དང༵་། བྱང༵་ཆུབ༵་ལྕམ༵་དྲལ༵་ཏེ་རང་དོན་གྱི་མཛད་པ་བརྟུལ་ནས་གཞན་དོན་གྱི་མཛད་པ་ལ་ཞུགས་པའི་བྱང་ཆུབ་སེམས་དཔའ་ཡབ་ཡུམ་བརྒྱད་ཚན་གཉིས་དང་། དེ་བཞིན་དུ་ཁྲོ༵་བོ༵་དང་ཁྲོ༵་མོ༵་ཡབ་ཡུམ་བཅུའི༵་ཚོགས༵། རྡོ༵་རྗེ༵་ལྷ༵་མོ༵་སྟེ་རིགས་མ་བཅུ་དྲུག་དང་། ཚོག༵ས་རྗེ༵་ཚོག༵ས་ཀྱི༵་བདག༵་པོ་སྟེ་རིག༵ས་ལྔ༵་དང་ལྡན་པའི་སྤྱི་དཔལ༵་ཆེན༵་པོ་དང་། མི་དགེ་བཅུ་གནས་དག་པའི་ཁྲོ༵་རྒྱལ༵་ཡབ༵་ཡུམ༵་བཅུ༵། ཕྱི་ལྟར་དུ་གན༵ས་སུམ་ཅུ་རྩ་གཉིས་དང༵་། ཡུལ༵་ཉེར་བཞིའི་དཔའ་བོ་རྣམས་ལ་རང་རང་གི་རིགས་ཀྱི་ཡུམ། རྣལ་འབྱོར་མ་མིང་ཅན་རེ་ཡོད་པ་རྣམས་ནི་ལས་ཀྱི་ཕྱག་རྒྱའི་བདག་ཉིད་ཅན་དང་། དེ་ཡང་ནང་ལྟར་དུ་སྤྱི་བོ་ཛ་ལནྡྷ་ར་སོགས་རྡོ་རྗེ་ལུས་ཀྱི་གྲོང་ཁྱེར་ཆེན་པོའི་རྩ་ཡོངས་སུ་གྱུར་པ་ལས་དཔའ་བོ་དང་། ཁམས་ཡོངས་སུ་གྱུར་པ་ལས་རྣལ་འབྱོར་མ་སྟེ། སྣང་སྟོང་ཐབས་ཤེས་ཟུང་དུ་འབྲེལ་བའི་སྟོང་གཟུགས་ནི་ལྷར་སྣང་ཕྱག་རྒྱ་ཆེན་པོ་་དང་། གསང་བ་ལྟར་ན་དེ་དག་ཀྱང་ཧེ་རུ་ཀའི་གནས་བཅུར་བསྡུས་ནས་ས་བཅུའི་ངོ་བོ་ཉིད་དུ་མཚོན་པ་ནི་ཆོས་ཀྱི་ཕྱག་རྒྱ་དང་དཀྱིལ་འཁོར་ཡོངས་རྫོགས་ཀྱི༵་ཐུགས་རྗེ་ཡུལ་ལ་འཇུག་པའི་སྒོ་ནི་ཚད་མེད་བཞི་དང་། དེའི་བདག་ཉིད་ཕྲིན་ལས་རྣམ་བཞི་ཡིན་པས་ན་དམ་ཚིག་གི་ཕྱག༵་རྒྱ༵་ཅན་སྒོ༵་མ༵་བཞི༵། གཞན་ཡང་ཡེ༵་ཤེས༵་ལས་སྤྲུལ༵་པའི༵་ལྷ༵་ཚོག༵ས་མང༵་པོ༵་ཀུན་ཀྱང་དམ་ཚིག་ཅན་དང༵་དམ་ཚིག་གི་རྗེས་སུ་ཞུགས་པ་རྣམས་ལ་མ༵་ལྟར༵་བྱམ༵ས་ཤི༵ང་སྲིང༵་ལྟར༵་དུང༵་བ་ལ༵་སོག༵ས། ལེག༵ས་ཉེས༵་བདེན་ཤན་གྱི་སྟང༵ས་འཛི༵ན་ཅིང་དམ༵་ཚིག༵་གི་རྗེས༵་གཅོད༵་པའི༵་ཕྱི༵་གནས་ཡུལ་ཁྱད་པར་ཅན་ལ་ཡུལ་དང་ཡུལ་ཅན་གཉིས་མེད་དུ་སྤྱོད་ཅིང་། ན༵ང་རྡོ་རྗེ་ལུས་ཀྱི་རྩ་གནས་སོ་སོའི་ཁམས་དང་རོ་གཅིག་ཏུ་འདུ་བའི་དཔའ་བོ་དང་མཁའ༵་འགྲོ༵་རྣལ༵་འབྱོར༵་མ༵འི༵་ཚོག༵ས་ལ་སོགས། མདོར་ན་ཀུན་ཏུ་ཐོགས་མེད་ཀྱི་སྤྱན་དང་ལྡན་པས་དཔང༵་གྱུར༵་ཚད་མ་རྡོ༵་རྗེའི༵་དམ༵་ཚིག་ཅན༵་རྣམས་ཀྱི་ཐུགས་རྗེའི་ཡུལ་ལ་འཇུག་པའི་ཕྱིར་དགོང༵ས་སུ༵་གསོལ༵་ཅེས་སྨོས་ནས། སངས་རྒྱས་རྣམས་ཀྱི་ཐུག༵ས་རྗེའི༵་ཕྲིན་ལས་རྒྱུན་མི་འཆད་པའི་གདུང༵་འཚོབ༵་ཅིང་། མེ་ཏོག་གང་ལ་འཕོག་པའི་ལྷ་སོ་སོའི་རིགས་ཀྱི་བདག་ཉིད་འཛིན༵་པ༵་བདག༵་ཅག༵་གིས༵། འགྲོ༵་བ་ཀུན་ལ་ཕན་པའི༵་དོན༵་དུ༵་ཀུན་རྫོབ་སྨོན་འཇུག་གཉིས་དང་། སྔགས་ཀྱི་དོན་དམ་པའི་རྡོ་རྗེའི་རྣལ་འབྱོར་བྱང༵་ཆུབ༵་ཏུ་སེམ༵ས་བསྐྱེད༵་དེ༵། བསྟན་པ་ལ་རིམ་གྱིས་ཞུགས་ཀྱང་ཐོབ་བྱའི་འབྲས་བུའི་བླ༵་ན་མེད༵་པའི་བྱང༵་ཆུབ༵་ཆེན་པོའི་གོ༵་འཕ༵ང་བགྲོད༵་པར་བྱ༵་བའི༵་ཕྱིར༵་བསྟན༵་པ༵་རྒྱ༵་མཚོ༵་སྟེ། ཀུན་འབྱུང་འདྲེན་པའི་ཐེག་པ་སྡེ་སྣོད་གསུམ་ལས། འཁོར་ལོ་དང་པོའི༵་དགོངས་པ་སོ༵་སོ༵་ཐར་པའི་ཚུལ་ཁྲིམས་ཀྱི་བསླབ་པ་ལ་བརྟེན་ནས་རང་རྒྱུད་ཀྱི་ཉེས་སྤྱོད་སྡོམ་ཞིང་བདེན་པ་བཞིའི་ལམ་ལ་བསྙེན་པ་དང་། འཁོར་ལོ་བར་མཐའི་དགོངས་པ་དེའི་སྟེང་དུ་དགེ་བ་ཆོས་སྡུད་དང་། སེམས་ཅན་དོན་བྱེད་ཀྱི་ཚུལ་ཁྲིམས་བསྣན་ནས་སྨོན་འཇུག་གི་བྱང་སེམས་དང་ལྷག་པ་ཏིང་ངེ་འཛིན་དང་ཤེས་རབ་ཀྱི་བསླབ་པའི་གནས་ལ་སློབ་པ་སྟེ་བ སླབ་པ་གསུམ། དེ་བཞིན་དུ་དཀའ་ཐུབ་རིག་བྱེད་ཀྱི་ཐེག་པ། བྱ་རྒྱུད་སྤྱོད་རྒྱུད་རྣལ་འབྱོར་ཏེ་གསང་སྔགས་ཕྱི་པ་གསུམ་གྱིས་ཁྲུས་དང་གཙང་སྦྲ་ལ་སོགས་ཏེ་རང་རང་གི་དམ་ཚིག་དང་སྡོམ་པའི་གནས། ཁྱད་པར་དབང་སྒྱུར་ཐབས་ཀྱི་ཐེག་པ། རྣལ་འབྱོར་བླ་མེད་ཕྱི་བསྐྱེད་པ་མ་ཧཱ་ཡོ་ག ནང་ལུང་ཨ་ནུ་ཡོ་ག གསང་བ་རྫོགས་ཆེན་ཨ་ཏི་ཡོ་ག་གསུམ་གྱིས་བསྐྱེད་རྫོགས་རྫོགས་ཆེན་གྱི་དོན་ལ་འཇུག་ཅིང་། དེ་ཀུན་ཀྱང་ཉན་ཐོས་ཀྱིས་སྤོང་། བྱང་སེམས་ཀྱིས་བསྒྱུར། སྔགས་ཀྱིས་ལམ་དུ་སྤོང་བ་གསུམ་གྱི་ཉོན་མོངས་པའི་ཚོགས་འདུལ་བས་ན་འདུལ༵་ཁྲིམ༵ས་དང༵་། དེ་ཐམས་ཅད་ཀྱང་མཐར་ཐུག་རྡོ་རྗེ་ཐེག་པ་ཐུན་མོང་མ་ཡིན་པའི་སྡོམ་པའི་རང་བཞིན་དངོས་པོ་གནས་འགྱུར། ཡོན་ཏན་ཡར་འཕེལ། དགག་དགོས་ཡོངས་རྫོགས་ཀྱང་། སྐུ༵་ཕྱག་རྒྱ་ཆེན་པོ། གསུང༵་བརྗོད་མེད་ནཱ་ད། ཐུག༵ས་ཟབ་ཞི་སྤྲོས་བྲལ་གྱི་ངང་དུ་མཉམ༵་པར་སྦྱོར༵་བས་ན་སྡོམ༵་པའི༵་མཆོག༵་སྟེ། གསང་བ་སྔགས་ཀྱི་ལས་ཐམས་ཅད་ནི་གཞོམ་གཞིག་དང་བྲལ་ཞིང་ཁྱད་ཆོས་བདུན་ལྡན་ཡིན་པས་རྡོ༵་རྗེ༵་དང་། དེའི་རང་བཞིན་ནི་སྡོམ་པ་ལྟར་བྱ་བ་དང་མི་བྱ་བའི་ངེས་པ་ཅན་མ་ཡིན་པར་ནམ་དུའང་དེ་ལས་འད༵འ་བར་དཀའ༵་བའི་ཕྱིར་ན་དམ༵་ཚིག༵་སྟེ། དུས་གཏན༵་གྱི༵་དོན་དུ་གཉེར༵་བྱ་ཡིན་ལ། དེ་ཡང་ལེའུ་ལྔ་པ་དང་དྲུག་པས་གསལ་བར་བསྟན་པའི་དམ་ཚིག་ཉི་ཤུ་རྩ་ལྔ་སོགས་མདོར་བསྡུ་ན་རིགས་ལྔ་དང་རྩ་ལྟུང་བཅུ་བཞིའི་མཚོན་སྤྱི༵་དང༵་ཁྱད༵་པར༵་ལྷག༵་པའི་དམ༵་ཚིག༵་ཅེས་འགག་བསྡམས་པ་རྣམ༵ས། དུས་སྔ༵་མའི་ཚེའམ་ཕྱི༵་ཕྱིར་ནོས༵་ཤིང༵་གཉེར༵་དུ༵་སྨྲས༵་སོ༵་འཚལ༵་རྣམས་ལོ་ཟླ་ཞག་དུས་ཀྱི་ངེས་པས་ཉམས་པ་དང་། འགལ་བ་དང་། རལ་བ་ལ་སོགས་པའི་ཡུན༵་དུ༵་མི༵་གཏོང༵་ཞིང་གསོར་མི་རུང་བའི་གནས་སུ་འདའ༵་བར༵་མི༵་བགྱི༵ད་པའི་དམ་བཅས་པ་ལ༵། བདུད་ཀྱིས་ཕྱོགས་བསླད་པའི་དབང་དུ་སོང་ནས་དོན༵་ལས༵་གོལ༵་ཞིང༵་གཏན་ནས་ལྡོག༵་པའི་སེམ༵ས་མ༵་མཆི༵ས་ཀྱང༵་། གདོ༵ད་བྱ༵་སྟེ་སླན་ཆད་ལ་བཤོལ་ཞིང་ལོ༵ང་ཡོད༵་སྙམ༵་པའི༵་ལེ༵་ལོ༵འི་དབང་དུ་གྱུར་ནས། ཀློང༵་དུ༵་མ༵་གྱུར༵་པ་དང་། རྩལ༵་ཤུག༵ས་དང་ནུས་པ་ཆུང༵་བ༵་དང༵་། ཤེས༵་བཞི༵ན་གྱི་དྲན་པ་མི༵་ལྡན༵་པ་དང་། ཆང་དང་གཉིད་ལ་སོགས་པ་བག༵་མེ༵ད་པའི་དབང༵་དུ་གྱུར༵་ཏེ༵། བྱང་ཆུབ་ཀྱི་སེམས་དང་བསྐྱེད་རྫོགས་སྒོམ༵་པ་ལ༵་མི༵་བརྩོ༵ན་ཞིང་བསྙེན༵་པའི་དམ་ཚིག་རལ་བ་དང་། སྒྲུབ༵་པ་གཡེལ༵་བ་ལ་སོ༵གས་ཏེ། ཚོར༵་བ་དང༵་ཞེས་པས་ཉོན་མོངས་པའི་གཞན་དབང་དུ་གྱུར་པ་དང་། མ༵་ཚོར༵་བ་སྟེ་མ༵་རི༵ག་པའི་གཞན་དབང༵་གི༵ས་ན༵། སྟོན༵་པ༵འི་བཀའ༵་བདེ་གཤེགས་བཀའ་འདས་ཀྱི་རྩ་ལྟུང་དང༵་། རྡོ་རྗེ་སློབ་དཔོན་གྱིས་བསྒྲགས་པའི་དམ༵་ཚིག་ལས༵་འག༵ལ་བར་གྱུར༵་པ་སྟེ༵། འདི་ལྟར་རྣལ༵་འབྱོར༵་སྒོམ་པ་གང༵་ཞིག༵་རྡོ་རྗེའི་བླ་མ་ལ་བརྙས་པ་ལ་སོགས་རྩ་བའི་ལྟུང་བ་རྣམས་ལ་ཀུན་དཀྲིས་ཚང་བའི་ཕམ་པར་གྱུར་ནས་དམ༵་ཚིག༵་ཉམས༵་པ༵་དག་དང༵་སྐད༵་ཅིག༵་ཙམ༵་དུ་ཡང༵་ཕྲད༵་པར༵་མི༵་བྱ༵་ལ། ལུང་བ་གཅིག་གི་ཆུ་ལའང་མི་བཏུང་ངོ་ཞེ༵ས་རྒྱལ་བའི་བཀ༵འ་ཚད་མ་ལས༵་བྱུང༵་ཞིང༵་དེ༵་ལྟར༵་གྱི་ཉེས་དམིགས་རྣམས་མ༵་རྟོག༵ས་ཏེ༵། དམ་ཚིག་མེད་པ་དག་གི་མདུན་དུ་སྤྱིར་གསང་བཞི་དང་། བར་གསང་བཞི་ལ་སོགས་གསང་བར་འོས་པ་དང་། ཁྱད་པར་གཉེར་དུ་གཏད་པའི་གས༵ང་སྒོ༵་འཆོལ༵་བར་གྱུར་པས༵་དབྱེ༵་བས༵ལ་དཀའ༵་བ༵་སྟེ། དམ་ཚིག་རྒྱ་མཚོའི་གཞུང་བཤིག་པ་དང༵་། སྤྱན་དང་མངོན༵་ཤེས༵་སོ་སོ་རིག་པ་རྣམས་མེད༵་པ༵ས་དངོས་སམ་བརྒྱུད་ནས་སྐྱོན༵་ཅན༵་དུ་གྱུར་པའི་ཚུལ་རྣམས་མ༵་རྟོག༵ས་ཏེ༵། དམ་ཚིག་ཉམ༵ས་པ་དག་དང༵་ཚོག༵ས་ཀྱི་འཁོར་ལོ་འདྲེས༵་ཤིང་། ཉམ༵ས་པ༵་གང་ཞིག་ལས་ལྡོག་སེམས་ཀྱི་བློ་མེད་པ་རྣམས་བསྐ༵ང་བ༵་དང༵་། སྔན་ཆད་བླ་མར་གྱུར་བའི་གནས་དག་ལ་དམ་ཚིག་ཉམ༵ས་བཞིན་པ་སོར་མ་ཆུད་པ་ད༵ང་། རྒྱུད་སྡེ་རྣམས་ནས་སྣོད༵་མིན༵་དུ་བཤད་པ་རྣམ༵ས་ལ༵་གསང་སྔགས་ཟབ་མོའི་ཆོས༵་བཤད༵་པ་དང༵་། མདོར་ན་ཉམ༵ས་པ་ལ༵་མི༵་འཛེམ༵་ཞིང་ཉམ༵ས་པའི༵་སྐྱོ༵ན༵་དང་འགྲོགས་བཞིན་པ་ལ༵་སོག༵ས། དམ་ཚིག་ཉམ༵ས་པའི་གང་ཟག་དང༵་འགྲོག༵ས་ཤིང༵་ཉམ༵ས་པ༵་དེ༵་དག༵་གི༵་སྐྱོན་ནམ། གྲིབ་མ་ལྔའི་ནང་ན་ཐུ་བ་ཉམ༵ས་སྒྲིབ༵་ཀྱི་སྐྱོན༵་ཆེན་པོས༵་གོས༵་པར༵་གྱུར༵་ཏོ༵་འཚལ༵་ལ་བརྟེན་ཚེ༵་འདི༵འི་བདེ་ལེགས་དང་། ཡོན་ཏན་འགྲིབ་ཅིང་འཚོ་བ་ཐུང་ལ། ནད་མང་བ་ལ་སོགས་པའི་སྐྱོན༵་དང༵་ཡུན༵་གྱི༵་སྒྲིབ༵་པ། གྲུབ་པ་ཆེན་པོ་བརྒྱད་དང་། མཆོག་གི་དངོས་གྲུབ་དམ་པའི་གེགས་སུ་འགྱུར༵་བ་རྣམ༵ས་རབ༵་ཏུ་ནོང༵ས་ཤིང་འགྱོད༵་པ་དྲག་པོའི༵་སེམས༵་ཀྱིས༵་མཐོལ༵་ཞིང་བཤག༵ས་པར་བགྱིད་ན༵། ཐུགས་བྱམ༵ས་པ་ཆེན་པོ་དང་ལྡན་པའི༵་ངང་ལ་བསྙེན་བསྲིང་མི་མངའ་བའི་ཐུགས༵་རྗེ༵ས་བདག༵་ཅག་ལ༵་དགོང༵ས་པར་གྱུར་ནས༵་ཀྱང༵་། འདི་ལྟར་རང་བཞིན་རྫོགས་པ་ཆེན་པོའི་དམ་ཚིག་ལ་སྲུང་ཉམས་གཉིས༵་སུ་མེད༵་པས་ན་མེད་པ་དང་། དེའང་དབྱིང༵ས་ལ༵ས་གཞན་དུ་མི༵་འཕོ་ཞིང་མི་འགྱུར༵་བ་གཅིག་པུའི་དམ་ཚིག་ལ་བདག༵་ཅག་ཀྱང་བཀོད༵་དེ༵། དེའི་ཆོས་ཉིད་ཅིར་ཡང་མི༵་དམིག༵ས་པ་ནི་ཕྱལ་པའི་དམ་ཚིག་གི་ངོ་བོ་ཉིད་དང་། ཕྱོགས་དང་རིས་ཆད་མེད་པས་བཏང༵་སྙོམ༵ས་སམ། ཡེ་བསྲུངས་ལྷུན་གྲུབ་ཆེན་པོའི་ངང༵་དུ༵་དུས་གསུམ་སངས་རྒྱས་རྣམས་ཀྱང་རྟག་པ་རྒྱུན་གྱི་འཁོར་ལོ་མི་གཡོ་བ་བཞིན་དུ་བདག་ཅག་ལ་སོགས་པ་བདེ་གཤེགས་སྙིང་པོའི་ཆོས་ཉིད་ཅན་རྣམས་འདྲེས་ཤིང་བཞུག༵ས་པར་གྱུར་ན༵ས་ཀྱང༵་། བདེན་པ་གཉིས༵་མེད༵་ཆེན་པོའི་དོན༵་གྱི༵་ཚངས༵་པ༵་སྒྲིབ་བྲལ་ནི་སངས་རྒྱས་ཆོས་ཀྱི་སྐུ་ཡིན་པས་དེའི་རང་བཞིན་བདག་ལ་སྩལ༵་དུ༵་གསོལ༵། ཅེས་སོ། །དེ་ལྟར་ལམ་བདེན་འདུས་བྱས་པ་རྣམས་ལ་དམ་ཚིག་གི་རྣམ་པར་གཞག་པའང་དོན༵་དམ༵་པར་སྨྲ་བསམ་བརྗོད༵་མེད༵་སྤྲོས༵་པ་ཐམས་ཅད་ལས༵་འདས༵་པ༵་གང་ཞིག་ལ༵། ཀུན་ཏུ་བརྟགས་པའི་བློ་ཅན་གྱི་རྣམ༵་པར་རྟོག༵་པའི་ཆོས་གང༵་ཡང༵་དམིག༵ས་པར༵་མ༵་གྱུར༵་པའི་ཕྱིར་ན་ཉམས་དང་བཤགས་པར་བྱ་བ་གཉིས་སུ་མེད་ཀྱང༵་། ཀུན༵་རྫོབ༵་ཏུ་རྨི་ལམ་དང་། སྒྱུ༵་མ༵་མཁན་གྱིས་སྤྲུལ་པ་བྱས་པ་ལྟ༵་བུའི༵་དབང༵་གིས༵་ན༵། ནོང༵ས་པར༵་མཆི༵ས་ན༵་རབ༵་ཏུ་གནོང༵་ཞིང་འགྱོད་པ་བགྱིད་པས་བཟོ༵ད་པར༵་གསོལ༵། ཅེས་སོ། །འདི་ལ་སྔན་ཆད་འགྲེལ་པ་མ་མཐོང་ཡང་། །བརྗོད་དོན་དབྱིངས་ཆེ་དོན་ཟབ་ཚིག་བརླིང་བས། །མཐའ་ཡས་ཐེག་པའི་སྒོ་ཡིན་དེ་ཡི་ཕྱིར། །ཚིག་དོན་འགལ་བ་མཐོང་ལའང་དཔྱད་པ་བྱས། །དེང་སང་འདི་ན་སྔགས་ཀྱི་བསྟན་པ་ནི། །གཟུགས་བརྙན་ཙམ་དུ་བས་འདིའི་རྙོག་པའི་ཆ། །བགྲུངས་ཕྱིར་རྒྱལ་བའི་དགོངས་པ་ལས་བརྒྱུད་པ། །ཇི་བཞིན་དུས་མཐའི་སྔགས་པ་རྣམས་ལ་སྤྲད། །
དགེ་བ་དེ་ཡིས་ཏནྟྲ་རྣམ་གསུམ་གྱི། །
རྣམ་པར་རིག་པ་ཅན་དང་མ་ཡིན་པའི། །
ཆོས་ཁམས་སྐྱ་རེངས་གསར་པས་དྲངས་པ་ཡི། །
འོད་གསལ་སྣང་བྱེད་ཆེན་པོ་ལ་རེག་ཤོག །
ཅེས་པའང་རྭ་ལོའི་བརྒྱུད་འཛིན་ཡང་སྟེངས་པས་ནན་བསྐུལ་ཆེན་པོའི་ངོར་རྫོགས་ཆེན་པ་རང་བྱུང་རྡོ་རྗེས་ངག་ཐོག་ནས་བཀོད་པའོ།། །།རྩོམ་སྒྲིག་པ། སྒོ་མེ་ཀུན་བཟང་ཚོགས་འཕེལ། །ཞུ་དག་པ། གསེར་གྲྭ་སེངྒེ་བཟང་པོ། འཇམ་དབྱངས་རིག་ལྡན། འཇམ་དབྱངས་ལེགས་བཟང་། སྒོ་མེ་ཀུན་བཟང་ཚོགས་འཕེལ།
